<div id="tagwitness">Mărturie <span>dublă: Biserica</span></div>
<div id="tagworks">În lucrările lui Petru</div>
<div id="tagdate" class="created">10 aprilie 2024</div>
<h1 id="ph">Îndrăzniți!</h1>
<div id="prophecy">
<p>Copilașii Mei, îndrăzniți; oare nu l-am biruit Eu pe cel rău și nu v-am răscumpărat cu însuși sângele Meu? De ce v-ați descuraja? De ce sunteți cu inima grea; credeți că v-am uitat? Nu, în loc să vă bizuiți pe înțelegerea voastră, căutați înțelepciunea Mea, care este de sus; căci prin înțelepciunea dumnezeiască veți fi călăuziți, deci nu o părăsiți! Oare nu strigă încă înțelepciunea cu glas tare pe străzi? Așa că nu vă temeți și îndrăzniți, căci Eu am biruit și voi veți birui, tot prin sângele Meu. Lăsați pacea Mea să vă mângâie inimile și lăsați cuvintele Mele să vă aline sufletul, căci Eu sunt cu voi.</p>
<p>Cine vă va despărți de dragostea Mea? Oare primejdia, sau sabia, sau foametea vă vor despărți? Eu zic că nu, și priviți și să știți că sunteți în siguranță în Mine. Să știți că v-am pecetluit cu pecetea Tatălui Meu, și acea pecete nu poate fi ruptă sau smulsă de la voi, așa că rămâneți în Mine, Domnul, tăria și răscumpărătorul vostru. Iată! V-am cumpărat cu însuși sângele Meu, v-am chemat pe nume, v-am pecetluit după credința voastră în numele Meu, și oricine crede în el va fi mântuit prin credință, căci cel drept va trăi prin credință! Păstrați-vă nădejdea vie și lăsați-o să vă întărească, și adăugați răbdare la dragostea și credința voastră, căci sunteți mântuiți spre nădejde. Mare nădejde și mare așteptare sunt ale voastre, căci Eu am declarat-o.</p>
<p>De ce ești mâhnit și trist? Iată! Eu am biruit, și în curând veți fi cu Mine, și Mă veți vedea cu ochii voștri, și veți cunoaște așa cum sunteți cunoscuți.</p>
<p>Priviți! Zice marele Domn, puternicul Domn care este Domnul Domnilor. Priviți la Mine în tristețea și necazurile voastre. Vă cunosc inimile și știu prea bine că Mă iubiți și tânjiți să fiți cu Mine, așa cum și Eu tânjesc să fiu cu voi; numai nu slăbiți. Răspundeți-Mi la aceasta, timpul scurt rămas în așteptarea voastră — se va compara el cu veșnicia alături de Mine, mireasa Mea? Nu, suferințele și necazurile voastre de pe pământ nu sunt vrednice să fie puse alături de slava pe care sunt pe cale să o descopăr în voi, căci veți fi așa cum sunt Eu, și Mă veți vedea așa cum sunt, deci nu lăsați inimile voastre să se tulbure. Înțelegeți vremurile voastre și fiți mereu gata, căci arătarea Mea se va întâmpla pe neașteptate și vă va depăși așteptările.</p>
<p>Iată, copiii Mei! Lumea va ști că vă iubesc și că sunteți ai Mei, iar Satan va aduce o mare înșelăciune pentru a-i amăgi pe cei ce pier, dar de voi nu se va apropia. Nu, judecata nu este pentru voi, și nici mânia Mea. Înțelegeți, copiii Mei, că în Mine sunteți drepți, nu drepți prin faptele voastre, ci drepți în neprihănirea cu care v-am îmbrăcat. Nu lepădați veșmintele cu care v-am îmbrăcat și nu stingeți Duhul Meu. Deși sunt vremurile de pe urmă, Îmi voi vărsa Duhul, și fiii și fiicele voastre vor proroci, iar bătrânii voștri vor visa visuri. Mai este încă de lucru, iar ultima Mea mișcare în aceste vremuri de har o va întrece pe cea din ziua Cincizecimii, când am revărsat pentru prima dată peste aleșii Mei Duhul pe care l-am primit de la Tatăl Meu. Mari lucrări vă stau la îndemână și sunt încă mulți de mântuit, așa că faceți lucrarea Mea și slujiți copiilor Mei și căutați oile Mele pierdute. Cereți-Mi și vă voi încredința misiunea, căci v-am înzestrat cu o mare putere și am dat daruri oamenilor. Cine poate sta împotriva voastră, deși aveți această comoară în vase de lut? De ce vă mai îndoiți de Mine? În slăbiciunea voastră se desăvârșește puterea Mea în voi. De aceea, sporiți în lucrarea Domnului, copiii Mei.</p>
<p>Cercetați Sfântul Meu Cuvânt, căci așa cum Eu am înviat morții, la fel puteți face și voi. Ungeți-vă ochii cu alifie de ochi ca să puteți vedea multele vindecări puternice pe care le-am făcut pentru a-i elibera pe cei robiți când am venit la ai Mei; la fel puteți face și voi. Oare n-am spus Eu că cel ce crede în Mine, va face și el aceleași lucrări, și lucrări mai mari va face, pentru că Eu M-am dus la Tatăl Meu și Tatăl vostru, și la Dumnezeul Meu și Dumnezeul vostru? Voi sunteți împărați și preoți înaintea Mea și sunteți așezați în locurile cerești, deci de ce vă mai îndoiți? Aveți doar credință cât un grăunte de muștar, căci este o sămânță foarte mică ce produce un copac puternic, așa veți fi și voi dacă veți continua statornici în Mine.</p>
<p>De ce Îmi încurcați cuvintele și ignorați detaliile din vorbirea Mea? Eu nu mint: puteți face ceea ce v-am încredințat să împliniți dacă rămâneți credincioși. Rostiți Cuvântul Meu cu mare autoritate și îndrăzneală. Spuneți acelor munți: Aruncați-vă în mare! Cuvintele Mele sunt adevăr și viață, așa că nu credeți minciunile păstorilor rătăciți care spun că nu puteți face ceea ce vă spun Eu. Învățați lecția. Vreți să vindecați bolnavii? Porunciți bolii să plece în numele Meu și rostiți cuvintele cu credință în Mine și cu credință în cuvintele pe care vi le voi da. Rostiți-le ca să se întâmple, căci viața și moartea stau în puterea limbii; cât de puternice sunt limbile voastre când rostiți puterea lui Dumnezeu și porunciți imposibilul.</p>
<p>Vorbiți cu îndrăzneală. Vorbiți cu încredere. Vorbiți cu credință, fără să vă îndoiți de nimic; căci Eu v-am trimis și v-am dat putere. De ce cereți unui duh să plece în numele Meu cu teamă pe buze? Porunciți-i să plece în numele Meu cu toată îndrăzneala și încrederea, pentru că mai mare este cel ce este în voi decât cel ce este în lume. Iată! Duhurile rele se tem de voi și se retrag la cuvintele voastre, deci de ce vă temeți voi de stihiile slabe și sărăcăcioase care sunt învinse și așteaptă focul? Nu vă temeți, ci credeți numai!</p>
<p>Mergeți înainte în numele Meu și faceți lucrările Mele mărețe. Amintiți-vă de dragostea voastră dintâi și odihniți-vă în odihna pe care v-am dat-o. Încetați cu truda și poverile voastre și luați jugul Meu asupra voastră; căci jugul Meu este bun, și sarcina Mea este ușoară. Faceți lucrările pe care le-am pregătit pentru voi și umblați în ele, căci făcând așa veți salva pe mulți de la flăcări, și rodul va spori în contul vostru. Vremea este aproape, mireasa Mea, și sfârșitul alergării voastre este aproape, mai aproape decât credeți. Dar ascultați-Mă, copiii Mei; ascultă-Mă, mireasa Mea! Mijlociți cât mai este timp. Vindecați bolnavii cât timp Fiul strălucește în viața voastră, dându-vă putere prin puterea Mea.</p>
<p>Căutați oile Mele pierdute; chemați-le, căci sunt încă mulți de salvat în aceste ultime clipe de înviorare. Căci în curând veți ajunge la moștenirea voastră în Mine și vă veți da seama de viața voastră deplină în Mine; căci viețile voastre sunt ascunse în Mine, și când Mă voi arăta, la fel se va arăta și plinătatea vieții pe care Tatăl v-a dăruit-o în Mine. Vă iubesc nespus de mult, copilașii Mei, așa că iubiți-i și voi pe cei pierduți în același fel. Nu-i judecați și nu le disprețuiți starea, căci sunt biruiți de Satan așa cum ați fost și voi odată; așa că amintiți-vă de eliberarea pe care am făcut-o pentru voi și oferiți-o celor în nevoie. Deși mulți vi se vor împotrivi, nu vă opriți până când oile Mele nu vor fi adunate, căci foarte curând grâul Meu va fi strâns în siguranță în hambarul Meu. Cei care neagă arătarea Mea Mă neagă pe Mine și neagă cuvântul Meu; așa că întăriți-vă în cuvântul Meu și nu mai credeți hoții, căci hoții sunt și mincinoși.</p>
<div class="indent">
<p>Eu sunt cel ce a răbdat până la ultima suflare, luptând împotriva păcatului cu însuși sângele Meu fără de păcat.</p>
<p>Eu sunt cel ce a înviat a treia zi și S-a înălțat la Tatăl Meu.</p>
<p>Eu sunt cel ce a umblat printre ucenicii și apostolii Mei timp de patruzeci de zile, fiind văzut chiar de peste cinci sute de frați deodată, și văzut și atins de mulți, căci un duh nu are carne și sânge.</p>
<p>Eu sunt cel ce a fost înălțat, în timp ce ei Mă priveau, în nori.</p>
<p>Eu sunt cel a cărui strălucire este mai puternică decât soarele, căci reflectez slava Tatălui Meu.</p>
<p>Sunt pe cale să descopăr o mare slavă în voi.</p>
<p>Eu sunt cu voi în toate zilele, până la sfârșitul veacului.</p>
</div>
</div>