<div id="tagwitness"><span>Ushuhuda</span> Maradufu: Kanisa</div>
<div id="tagworks">Katika Kazi za Yohana Mbatizaji</div>
<div id="tagdate" class="created">Machi 07, 2024</div>
<h1 id="ph">Mwaliko Wangu Bado U Wazi</h1>
<div id="prophecy"> 
<p>Neno la Bwana likanijia, nami nalitoa bila kuongeza wala kupunguza neno lo lote.</p>
<p>Tazama! Mwaliko wangu bado u wazi! Njoni nyote, na aje ye yote atakaye, kwa maana mimi Bwana Yesu Kristo nimeandaliwa kuwa mwamba wenu wa ulinzi na mnara imara kwenu. Hakuna jina jingine walilopewa wanadamu chini ya mbingu ambalo kwa hilo yawapasa kuokolewa, isipokuwa jina langu, Yesu Kristo. Mimi ndimi jiwe kuu la pembeni wanalolikataa, wakidhani wako huru. Uhuru haupatikani mahali pengine po pote isipokuwa ndani yangu mimi, Kristo Yesu. Mbona mnawaacha mamluki wawapotoshe? Mbona mnawaruhusu wasiofaa wawachafue kutoka kwa nia moja ipatikanayo ndani yangu? Njia nyingi huongoza kwenye maangamizi. Bali mimi ndimi njia, na kweli, na uzima, njia ya kweli iendayo kwa Baba iletayo wokovu na uhuru: wokovu kwa sababu ninatoa msamaha wa dhambi kwa damu yangu ya ukombozi, na uhuru kwa sababu Mwana atawafanya ninyi kuwa huru kweli kweli.</p>
<p>Mbona mmechoka, enyi watu wangu? Kwa nini mnazimia? Je, sikuwapa pumziko? Je, sikuyashinda mambo yote, nikiwatengenezea njia ya kufuata ushindi wangu na kushiriki katika mateso yangu? Ni kwa kuikubali tu dhabihu yangu mimi mwenyewe ndipo mnaweza kukombolewa kutoka katika maangamizi ya hakika. Ni kwa damu yangu tu ndipo mnapata msamaha wa dhambi, na kwa mwili wangu uliovunjika uponyaji hutolewa, na mwili mpya nitawapa siku hiyo, naam, kwa waaminifu na wateule wangu. Kwa maana hivyo ndivyo Bwana wenu alivyowaandalia. Nilitengeneza njia pasipokuwa na njia: njia nyikani ambayo kilele chake ni kutukuzwa kwenu, ikiwa tu mtaacha dhambi.</p>
<p>Dunia hii imeharibika, maarifa yake yameharibika, sayansi zake ni za uongo, na wavu wa udanganyifu unawanasa watu wangu, ukiwaondoa katika njia niliyowachagulia. Je, hamwelewi kwamba nimewaita? Kwamba nimewachagua? Je, hamwelewi kwamba lazima mjifie nafsi ili mpate uzima ndani yangu, kwa kuwa uzima wenu wa kweli umefichwa ndani yangu, Bwana mwaminifu? Nitakapotokea, nanyi pia mtatokea katika utukufu; kwa hiyo, kwa moyo mmoja, nifuateni. Kwa nia moja, njoni kwangu kwa imani ya unyenyekevu. Inahitaji tu imani ndogo kama punje ya haradali, na mti huo utakua na kuwa mkubwa kuliko yote.</p>
<p>Nyakati za Mataifa zinakaribia mwisho, lakini Yakobo ataokolewa kana kwamba ni kwa moto. Katika moto uteketezao kabisa dunia hii itahukumiwa. Hakika, mkuu wa ulimwengu huu amehukumiwa na ni adui aliyeshindwa. Hukumu imetamkwa juu yake, ufalme wake, wafuasi wake, na ulimwengu alioujaribu kuunyakua kutoka kwa Baba yangu. Kweli, anatamani kuwanyang'anya urithi wenu, kama vile nilivyowaandalia njia ya kushiriki katika utukufu wa kiti changu cha enzi kama nishirikivyo katika utukufu wa kiti cha enzi cha Baba yangu. Nilienda kuwaandalia mahali. Je, hamwelewi ya kuwa kuna makao mengi katika nyumba ya Baba yangu? Je, kuna jambo gumu lo lote kwangu? Je, ahadi zangu zimewakosea? Au mmepotoshwa kutoka kwa kusudi la moyo mmoja nililowapa? Mbona bado mnachagua njia zenu wenyewe?</p>
<p>Tubuni, Enyi wanangu! Niungameni dhambi zenu na hata dhambi za baba zenu, kwani nitawasikia kwa wakati uliowekwa. Nitawatukuza; nitawapa upya wa uzima ndani yangu. Njoni kwangu mpokee mavazi ya kitani safi! Njoni kwangu mpokee jina jipya nitakalowapa juu ya jiwe nililowaumbia. Mtu awaye yote asiwanyang'anye thawabu yenu. Maangamizi makubwa na msiba viko mlangoni penu. Ulimwengu unakaribia kuingia katika uovu usiozuiliwa. Shimo la kuzimu litafunguliwa, na ufalme kamili wa Shetani utaachiliwa. Nitazitikisa mbingu, nitaitikisa bahari, mtikisiko mkuu utakuja juu ya nchi. Mwana wa upotevu anatembea katikati yenu kama mbwa mwitu katika mavazi ya kondoo, akingojea ufalme wake wa kishetani uonekane wazi ili afunuliwe kwa wakati wake. Msimfuate!</p>
<p>Nikimbilieni, wanangu, kwani ghadhabu kuu na maangamizi makubwa yataijia nchi yenu, na mataifa mengi karibuni yatatikiswa hadi chini. Laiti mngegeukia kwangu na kuzielewa nyakati zenu. Kutoka katika maangamizi yajayo yule mwongo atainuka, kwani anawashawishi wengi kwa ulimi wa uongo na ataonyesha maajabu mengi ya uongo na ishara za uongo. Hata sasa majeshi yake yameingia katika miji yenu na kujaza mitaa yenu. Msiwaogope. Baadhi yao watapata wokovu. Makapi yatapelekwa motoni. Shida kuu itakuja juu ya ulimwengu huu ghafla. Ghafla msiba wao utawaangukia, nao hawataokoka. Ni saa ya mwisho. Msiwe washiriki wa mapigo yake; tokeni kwake, enyi watu wangu, kwani yule kahaba mkuu amehukumiwa, na msiba wake utampata kwa saa moja. Wafanyabiashara wakubwa waliofanya biashara ya uchawi wake wataingia katika dhiki kuu, na moshi wa kuungua kwake utaonekana na wote. Wafanyabiashara wa dunia wataomboleza msiba wake wakiwa mbali.</p>
<p>Lakini nina mipango kwa ajili yenu, watu wangu. Uzima wenu umefichwa ndani yangu. Ingawa nimewajaribu kwa majira fulani, nimewasafisha kama dhahabu katika moto wa msafishaji. Tokeni kwake! Amkeni mtende haki, wala msitende dhambi. Jitakaseni katika damu yangu ya upatanisho. Lieni na kuomboleza kwa ajili ya makosa yenu; geukeni na kuacha dhambi zenu kwa moyo wenu wote. Mimi ndiye anayejaribu mioyo ya wanadamu; hamwezi kunificha kitu cho chote. Njoni kwangu bila udanganyifu. Njoni kwangu kwa uaminifu na uwazi, nami nitakula nanyi na nitawaandalia nafasi mezani pangu. Karibuni Bibi-arusi atakusanywa, mapema kuliko mnavyoweza kufikiri.</p>
<p>Bibi-arusi wangu atakaponyakuliwa hewani, kizuizi kitaondolewa, na hakuna jambo ovu litakalozuiwa kwa mwanadamu wa asili. Nao watafuata waziwazi tamaa na maovu yaliyo mioyoni mwao; kwa hiyo, hukumu kuu itawajia, nayo haitatengenezwa. Nigeukieni mimi, Yesu Kristo! Liitieni jina langu maadamu napatikana! Hata wakati wa siku kuu ya maangamizi, jina langu litaleta wokovu kwa wale waitao. Njoni kwangu sasa na tokeni kwake, kwani wakati umekaribia kwisha. Majeshi ya mbinguni yamejiandaa, yakisubiri tarumbeta.</p>
<div class="indent">
<p>Mimi ndimi jiwe kuu la pembeni wanalolikataa, wakidhani wako huru.</p>
<p>Mimi ndimi njia, na kweli, na uzima: njia ya kweli iendayo kwa Baba iletayo wokovu na uhuru.</p>
<p>Mimi ndiye anayejaribu mioyo ya wanadamu; hamwezi kunificha kitu cho chote.</p>
</div>
<div class="bibleverse">
<p class="bvheader">Matendo 2:16-21</p>
<p>Lakini jambo hili ni lile lililonenwa na nabii Yoeli;</p>
<p>Na itakuwa katika siku za mwisho (asema Mungu) nitawamwagia watu wote Roho yangu, na wana wenu na binti zenu watatabiri, na vijana wenu wataona maono, na wazee wenu wataota ndoto:</p>
<p>Naam, na juu ya watumishi wangu wanaume na wanawake nitawamwagia katika siku zile Roho yangu, nao watatabiri: Nami nitatoa ajabu katika mbingu juu, na ishara katika nchi chini: damu, na moto, na mvuke wa moshi: Jua litageuzwa kuwa giza, na mwezi kuwa damu, kabla ya kuja ile siku ya Bwana iliyo kuu na iliyo dhahiri. Na itakuwa kila atakayeliitia jina la Bwana ataokoka.</p>
</div>
</div>