<div id="tagwitness">ድርብ <span>ምስክርነት፦ ቤተክርስቲያን</span></div>
<div id="tagworks">በመጥምቁ ዮሐንስ ሥራዎች ውስጥ</div>
<div id="tagdate" class="created">መጋቢት 18, 2024</div>
<h1 id="ph">ጸንታችሁ ቁሙ ራሳችሁንም አንጹ</h1>
<div id="prophecy"> 
<p>ታማኙ ጌታ ለተመረጡትና ለታመኑት እንዲህ ይላል፦ ኃጢአታችሁን በመተውና በመናዘዝ ጸንታችሁ ቁሙ ራሳችሁንም አንጹ። ሕዝቤ ሆይ፥ ከእርሷ ውጡ፤ በፍርድዋና በመቅሰፍትዋ እንዳትካፈሉ ከኃጢአትዋ ተለዩ። እርሷ ማን ናት ትላላችሁን? ፍርድዋ የመጣባት ታላቂቱ ባቢሎን አይደለችምን? በቅዱሳን ደም የሰከረችው ታላቂቱ ጋለሞታ አይደለችምን? ደኅንነትንና ሰላምን እሰጣችኋለሁ፥ ወቅትየውም እስኪያልፍ ድረስ በአባቴ ቤት ወደሚገኝ መጠጊያ እመራችኋለሁ።</p>
<p>እኔ ለክብርና ለበጎነት የጠራኋችሁ ጌታ ኢየሱስ ክርስቶስ ነኝ፤ ስለዚህ መልካም በማድረግ አትታክቱ። ስለ እኔ እንድትናገሩና በቅርብ መምጣቴን እንድታውጁ ድምፅ ሰጥቻችኋለሁ። ነገር ግን በቤተ ክርስቲያኔ ውስጥ ያሉ ብዙዎች ድምፃቸውን አጥተዋል፤ አባቴ በቃሉ ያስቀመጠላችሁን ተስፋ በመጠበቅም ረገድ እምነት የለሾች ሆነዋል። እምነት የለሾች አትሁኑ፥ እመኑ እንጂ። አባቴ በሰማያት እንዳወጃቸውና አስቀድሞም የታወቁትን የመምጣቴን ምልክቶች ፈልጉ። ለማመን አሁንም የዘገያችሁት ለምንድን ነው? ልጆቼ ሆይ፥ በእኔ ታመኑ፤ እኔ እረዳችኋለሁና፤ አዎን፥ ፍሬ የማያፈራውን ቅርንጫፍ ሁሉ ከእናንተ እቆርጣለሁ። ለእናንተ ባለኝ ጌትነት እመኑ፤ የራሳችሁን መዳን በፍርሃትና በመንቀጥቀጥ እየሠራችሁ ወደ ደኅንነቴ ግፉ። በጸሎት ወደ እኔ ተመለሱ፤ ኃጢአታችሁን እንድታውቁትና ለእኔ በመናዘዝ በደሜ እንድታሸንፏቸው ያሳየኝ ዘንድ ለምኑኝ። እንግዲህ አትፍሩ፥ መዳናችሁ ቀርቧልና፤ አዎን፥ በጸጋዬ ዘመን የሰከንድ ጠቋሚው የመጨረሻውን ዙር ሊጨርስ ተቃርቧል።</p>
<p>ወደ እኔ ተመለሱ ወደ እኔም ኑ፤ በማዕዴ ላይ ስፍራ አዘጋጅቼላችኋለሁና፥ ከሚመጣው የአደጋ ሱናሚ ታመልጡ ዘንድም በአባቴ ቤት መጠጊያ አዘጋጅቼላችኋለሁ። እነዚያ አደጋዎች በምድር ላይ በሚኖሩት ላይ እየቀረቡ ናቸው፥ ታላቅ ፍርድም በምድር ሁሉ ላይ ሊወድቅ ነው። ስሜን አትክዱ! በዚህች በመጨረሻዪቱ ሰዓት እንደደከማችሁ ዐውቃለሁ፤ ነገር ግን በእኔ እረፉ፥ በእኔም ኃይልን አግኙ፥ በቅርብ መምጣቴንም አውጁ። ሙሉ ሕይወታችሁን በዚያ ክስተት ዙሪያ እንዳትገነቡበት የምትጠባበቁትን ቀን ወይም ሰዓት አልሰጠኋችሁም። ነገር ግን ምንም ዐይነት ቅዠት አይኑርባችሁ፦ ቀኑና ሰዓቱ በዚህ ሰዓት በሰማያት ዘንድ የታወቀ ነው፤ መላእክቴም በመዘጋጀት ላይ ናቸው፤ በመጀመሪያ በምድር ውስጥ የሚያንቀላፉትን ስሰበስብ የመለከቱን ድምፅ ይጠባበቃሉ፤ በሕይወት ያሉና የቀሩትም በአየር ላይ ከእኔ ጋር ለመገናኘት ይቀላቀሏቸዋል፤ አባት በእኔ ውስጥ የሰወረላችሁን ርስት ወደሚገኝበትም እወስዳችኋለሁ። ብቻ አትታክቱ።</p>
<p>በዐይን ጥቅሻ ውስጥ ይሆናል፤ ብዙዎቻችሁ የቀን ሥራችሁን እያከናወናችሁ ሳላችሁ፥ በቅጽበት በፊቴ ትቆማላችሁ፤ እኔም ለአባቴ አቀርባችኋለሁ፤ ሁለታችንም መገኛችሁን እንደምንናፍቅ ሁሉ ያችን ቀንም እንናፍቃታለን። እኔ በእርግጥም ለብዙዎች ልገለጥና ልሰብክ እችል ነበር፤ አንዳንድ ጊዜም እንዲሁ እንዳላደረግሁ ማን ሊናገር ይችላል? ጌታ ሊያደርግ የሚችለውን እናንተ ትናገራላችሁን? ወይስ በእምነት ማነስ ችሎታዬንና ጌትነቴን ትገድባላችሁን? የማይቻል ነው! ሆኖም፥ አብሮኝ የሚሠሩ አድርጌአችኋለሁ፤ አባቴ እንድፈጽመው በሰጠኝ ሥራ ውስጥም አካትቻችኋለሁ፤ ይህም ለመዳናችሁ፥ ለሽልማታችሁና ለፍጹምነታችሁ የሰጠኋችሁ ክብርና ደስታ መሆኑን እወቁ።</p>
<p>በስሜ ሌሎችን እንዳገለገላችሁ፥ እኔ እናንተን አላገለገልኋችሁምን? በነጻ ስጡ፤ የመምጣቴን ዕውቀትም አትሰብስቡ፤ ምንም እንኳ ብዙዎች ቢቃወሙና እንደ እብድ ብትቆጠሩም። ስለ እኔ ስትናገሩና መገለጤን ስታውጁ፥ እንዲሁም የሚመጣውን ፍርድ ስታበስሩ የጠላት ውሸቶች በኃይል በተሞሉት ቃላቶቻችሁ ፊት ይቀልጣሉ፤ በእነዚህ በመጨረሻዎቹ ሰከንዶችም እንኳ አንዳንዶች ወደ መዳን ይመጣሉና። ብዙዎች ገና ዝግጁ አይደሉም ቃላችሁንም አይቀበሉም፤ ያም ሆኖ ውደዷቸው፤ ታላቅ ሕዝብ ከታላላቅ ፈተናዎችና መከራዎች ይድናልና፤ ቃላቶቻችሁም ሊገጥማቸው ለሚችለው ፈተና የብርሃንና የተስፋ ምልክት ሆነው ሊያገለግሉ እንደሚችሉ እወቁ።</p>
<p>እናንተ በምድር ላይ የምትኖሩ፥ ጥሪዬን ያልተቀበላችሁና የመዳን ስጦታዬንና የሚያመጣውን ሁሉ ለማግኘት ራሳችሁን የማይገባ አድርጋችሁ የቆጠራችሁ ሆይ፦ በምድር ላይ ታላቅ ፍርድ ታውጇል፤ እርሱም ሊደርስባችሁ ተቃርቧል፤ ምንም እንኳ ለራሳችሁ፥ "ለራሴ ታላላቅ ዕቅዶች አሉኝ፥ ነገም እንደ ዛሬ ይሆናል!" በማለት ብትዋሹም። አንተ ሞኝ! የሰማያት የሙሽራዬን ከእኔ ጋር በሰማይ መጋባት ሲያበስሩ፥ ከጸጋ ወደ ፍርድም በዓይናችሁ ፊት ሲለወጡ፥ የወቅቶችን መለዋወጥ እንኳ አታስተውልም። ብዙም ሳይቆይ ታላቅ ጥፋት ይመጣባችኋል፥ ብዙዎችም በኃጢአታቸው ይሞታሉ። እናንተ እንድትጠፉ ፈቃዴ አይደለም፥ ነገር ግን እስከ መጨረሻው ሊያድናችሁ ይችል የነበረውን ነውር የሌለበትን መስዋዕቴን አልቀበልም አላችሁ።</p>
<p>ዛሬ የምታውቋት ዓለም በዓይናችሁ ፊት ትጠፋለች፥ በዚህ ሕይወት ውስጥ ያሉ የኃጢአት ደስታዎች ሁሉ ከእንግዲህ ወዲህ ጓደኞቻችሁ አይሆኑም፤ ነገር ግን ጥፋታችሁን በሚመኙና ንብረታችሁን በሚናፍቁ የጠላቶቻችሁ ሠራዊት ትሳደዳላችሁ ትታደኑማላችሁ። ከእግራችሁ በታች ታላቅ መንቀጥቀጥ ይሆናል፥ ምድርም ትሰነጠቃለች፥ ብዙዎችም ወደ ምድር ይወድቃሉ። መሪዎቻችሁ ድምፃችሁን እንዴት እንደምትሰጡ ለማወቅ እየሞከራችሁ በሞኝነት አሁንም ወደ እነርሱ ብትመለከቱም፥ አስቀድመው ከድተዋችኋል። ግንቦቻችሁ ይወድቃሉ፥ ድልድዮቻችሁም ይፈርሳሉ፥ መሠረተ ልማታችሁም በዓይናችሁ ፊት ይጠፋል፥ ምንም ነገር እንደ ቀድሞው አይሆንም።</p>
<p>ቅዱሱን ጌታ፥ እኔን ጌታ ኢየሱስ ክርስቶስን አልቀበልም ካላችሁ ወዴት ትሸሻላችሁ? አሁን ከፍርዳችሁ ጊዜ ማን ያድናችኋል? ኦ፥ ነገር ግን እናንተ፥ እኔ ለፍርድ የማይገባኝ ነኝ፥ ምን ማለትዎ ነው? ትላላችሁ። ፈጣሪያችሁ ለመዳኛ ጸጋችሁ ወደ እናንተ ሲልከኝ እምቢ አላላችሁምን? ያችን የመዳኛ ጸጋ ራሳችሁን ለማግኘት የማይገባ አድርጋችሁ ቆጥራችኋል። ለምን እምቢ አላችሁኝ? ምን በደል ፈጽሜባችኋለሁ? እናንተ በፊቴ በሕይወት እንድትኖሩ በታላቅ ሥቃይና ጭንቀት የመጨረሻውን የደም ጠብታዬን ሰጠሁ፤ ነገር ግን አሁንም በስሜ የላክኋቸውን ምስክሮቼን አታምኑም።</p>
<p>ስለሚቀርበው ጥፋታችሁ በማስጠንቀቅም እንኳ፥ እኔም ሆንኩ አባቴ ሊለቀቅ ባለው ነገር ምንም ደስታ የለንም። ነገር ግን እናንተ በኃጢአት እንደተዝናናችሁ፥ አሁን ለራሳችሁ በከበዳችሁት ውጤት በሕይወታችሁ ትዋጣላችሁ። ገንዘብን፥ ንብረትንና የገንዘብ ዝናን እንደተመኛችሁ፥ በገዛ ማዕዳችሁ ላይ ቁጣን ከመከመር ያለፈ ምንም አላደረጋችሁም፤ በመከራና በጭንቀትም ትመገባላችሁ። እጅግ የምትወዱትን ጨለማ እሰጣችኋለሁ። ጨለማ በምድራችሁ ላይ ይወርዳል ምድርንም ይውጣል፤ የቀትር ፀሐይ የጠፋች እስኪመስል ድረስ እጅግ ወፍራም የሆነ ጨለማ። እናንተ ለእኔ፥ ቁጣህን የሚያመጣ ምን ኃጢአት አለብኝ? በስምህ ብዙ ታላላቅ ሥራዎችን አላደረግንምን? ትሉኛላችሁ።</p>
<p>በእውነት፥ ብዙ ሥራዎችን ሠርታችኋል፤ ነገር ግን እኔ የሰጠኋችሁን ሥራዎች አይደሉም፤ አይደለም፥ እናንተ ከጠመመ ሥጋችሁ ቃልን እየተነበያችሁ ሐሰተኛ ነቢይ ሆናችኋል። አይደለም፥ ሆዳችሁን አምላካችሁ አድርጋችሁ ለገዛ ክብራችሁ የገዛ ሥራችሁን ትሠራላችሁ። የክፉ ሰዎችን መልካም ቃልና ያማረ ንግግር ከቅዱስ ቃሌ በላይ ትይዛላችሁ። እኔ ሥጋ የሆንሁ ቃል አይደለሁምን? ከጥፋት ለማምለጥ የሕይወት እንጀራ የሆነውን እኔን ልትበሉ ትችሉ ነበር፤ ዳግመኛም አትራቡም ነበር። ከእኔ ከሚፈሱ የሕይወት ውኃ ወንዞች ልትጠጡ ትችሉ ነበር፤ አዎን፥ ከመንፈሴ ልትጠጡና ዳግመኛም አትጠሙም ነበር። ነገር ግን እኔን ባለመቀበላችሁ፥ ወደ ታላቅ ረኃብና ጭንቀት ትገባላችሁ፤ ምንም እንኳ እስከዚች ደቂቃ ድረስ በቅጽበት እንደማይደርስባችሁ ብታስቡም። ኢኮኖሚያችሁ ወድሟል፥ የተመኛችሁትም ሀብት በቅጽበት ዋጋ ቢስ ይሆናል። እምነታችሁን አሁን ባለው የጨለማ ገዥዎች ላይ አኑራችኋል፥ የሰይጣንንም ውሸቶች ከዘወትር ካለው እውነቴ ብርሃን ይልቅ ከብዳችኋል።</p>
<p>ስለዚህ፥ በማዕዳቸው ላይ ስፍራ ትፈልጋላችሁ፤ ነገር ግን ለእናንተ የተዘጋጀ ስፍራ እንደሌለ ታገኛላችሁ። እነርሱ ለራሳቸው ያከማቹት ታላቅ ብልጽግና ይኖራቸዋል፥ እናንተም የምታገኙት የአውሬውን ምልክት በመቀበል ብቻ ይሆናል። ምንም እንኳ አውሬው በጊዜው ገና ሙሉ በሙሉ ባይገለጥም፥ በመልካም ቃሉና ባማረ ንግግሩ እንዳትታለሉ ስለ እርሱ አስጠንቅቄአለሁ፤ ለታመኑትም ለይቼ አሳይቻለሁ፤ ምንም እንኳ በዚህ ጊዜ መንግሥት ባይኖረውም፤ ቢያንስ ገና። ምልክቱንም አትቀበሉ፤ የሚቀበሉ ሁሉ ከአውሬውና ከሐሰተኛው ነቢይ ጋር በባሕረ እሳት ዕድል ፈንታቸው ይሆናልና፤ የሥቃያቸውም ጢስ ለዘላለም ይወጣል።</p>
<p>ተጠንቅቃችኋል፤ እኔም አሁንም ከጥፋታችሁ ላድናችሁ ብፈልግም፥ እናንተ አሁንም ጥሪዬን በግትርነት እምቢ ትላላችሁ። ስለዚህ፥ የገዛ መንገዳችሁን ፍሬ እሰጣችኋለሁ።</p>
<p>ታላቅ ረኃብን፥ ታላቅ ጦርነትን፥ ታላቅ ጥፋትን ትለማመዳላችሁ። ቀያይ ሠራዊት ብዙዎቻችሁን ያሳድዳሉ፥ ያሠቃያሉ፥ ያጠፋሉም፤ በሥጋትና በጥፋትም ትከበባላችሁ። ወደ ሥቃይና ወደ መጨረሻ ሞት ያልተማረከ በሰይፍ ይወድቃል፤ በሰይፍ ያልወደቀ የዱር አራዊትን ይገናኛል፥ እነርሱም ብዙዎችን ይገድላሉ፤ በዱር አራዊት ያልጠፋ በረኃብ ይሸነፋል፥ የሞትም መንገዶች በምድር ላይ ይበዛሉ።</p>
<p>ታላቅ መከራ፥ ጥፋት፥ ውድመት በቅጽበት ይመጣባችኋል፤ ብርቱ የባሕር ሞገዶችም በብሔራችሁ ላይ ይመጣሉ። ከእንግዲህ ወዲህ ብርቱ ብሔር አትሆኑም፥ ነገር ግን ቅሬታው አሁንም ይድናል። የጌታን ስም የሚጠራ ሁሉ ይድናል፤ ነገር ግን እስከ መጨረሻው ሕይወቱን የሚወድ በባሕረ እሳት ዕድል ፈንታ ይኖረዋል፤ የሰይጣንንም ሥቃይና ቅጣት ትካፈላላችሁ፤ ምክንያቱም እስከ መጨረሻው ግትር እስትንፋሳችሁ ድረስ የእርሱን የምትሞት ዓለም ይዛችኋልና፥ ከዚች ከምትሞት ዓለም ጋርም በእርግጥ ትጠፋላችሁ። እኔ እናንተንና ቤተሰቦቻችሁን ከሚመጣው ጥፋት አድን ዘንድ ገና ጊዜ ሳለ ወደ እኔ ተመለሱ። ከብዙ ዓመታት በፊት በበዓለ ሃምሳ ቀን በዚህ ዘመን በመጀመሪያዎቹ ጥቂት ደቂቃዎች ውስጥ ብዙ ሕዝብ እንደዳነ ሁሉ፥ በዚህ ዘመን በመጨረሻዎቹ ጥቂት ደቂቃዎችም ብዙ ሕዝብ ይድናል፤ ጥሪዬም ለአጭር ጊዜ ያህል ገና ጸንቶ ይቆያል።</p>
<p>የሚመጣው ክፋት ሴቶችን ወይም ሕፃናትን ወይም አረጋውያንን ወይም ድውያንን አያከብርም። አይደለም፥ ያ ክፋት የሚችለውን ሁሉ ወደ ታላቅ ጥፋትና ሥቃይ ይበላል። ሰዓቱ ሊቆም ሲልና ጊዜም ከእንግዲህ ወዲህ ስለማይኖር፥ ገና ጊዜ ሳለ ወደ እኔ ሩጡ። ሰይጣን ብዙም ሳይቆይ ወደ ምድር ይጣላል፥ መንግሥቱም በዓለማችሁ ላይ ሙሉ በሙሉ ይለቀቃል፤ ጊዜው ጥቂት እንደ ሆነ ስለሚያውቅ ታላቅ ቁጣ አለው። የሚመጣውን ክፋት ለማምለጥ ገና ስትችሉ ወደ እኔ ተመለሱ።</p>
<div class="indent">
<p>እኔ የጌቶች ጌታና የነገሥታት ንጉሥ ነኝ።</p>
<p>እኔ በሰባቱ መቅረዞች መካከል የምመላለስና የሰባቱን አብያተ ክርስቲያናት ሰባቱን መላእክት የማዝ ነኝ።</p>
<p>አባቴ ትእዛዛቸውን በእጄ እንዳስቀመጠ፥ የሰማያትን ሠራዊት የማዝ እኔ ነኝ።</p>
<p>እኔ በመካከላችሁ ያደረሁ ሥጋ የሆንሁ ቃል ነኝ።</p>
<p>እኔ የእሴይ ሥር ነኝ፥ ለመንግሥቴም ፍጻሜ የለውም።</p>
<p>እኔ ሁሉ ቢቀበሉት ኖሮ፥ የሁሉን ኃጢአት ለማስተሰረይ በሥጋ የመጣሁ የእግዚአብሔር ልጅ ነኝ።</p>
</div>
<p>ጸጋዬን የተቀበሉና የታመኑ በሆኑት መንግሥቴ ከእኔ ጋር ይነግሣሉ፥ ከዙፋኔም ይካፈላሉ፤ በአምላካችን ፊት ነገሥታትና ካህናት አድርጌአችኋለሁና። በሰማያት የተከማቸላችሁ ታላቅ ሽልማት አለ፤ ጥቂት ደቂቃዎች ብቻ ጸንታችሁና ታምናችሁ ቁሙ።</p>
</div>