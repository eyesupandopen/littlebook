<div id="tagwitness">இரட்டை <span>சாட்சி: திருச்சபை</span></div>
<div id="tagworks">பேதுருவின் கிரியைகளில்</div>
<div id="tagdate" class="created">ஏப்ரல் 10, 2024</div>
<h1 id="ph">தைரியமாயிருங்கள்!</h1>
<div id="prophecy">
<p>என் சிறு பிள்ளைகளே, தைரியமாயிருங்கள்; நான் பொல்லாதவனை ஜெயித்து, என் சொந்த இரத்தத்தால் உங்களை மீட்கவில்லையா? நீங்கள் ஏன் மனந்தளர வேண்டும்? உங்கள் இருதயம் ஏன் பாரமாயிருக்கிறது; நான் உங்களை மறந்துவிட்டேன் என்று நினைக்கிறீர்களா? இல்லை, உங்கள் சுயபுத்தியைச் சார்ந்துகொள்ளாமல், பரத்திலிருந்து வரும் என் ஞானத்தைத் தேடுங்கள்; ஏனெனில் தேவ ஞானத்தால் நீங்கள் வழிநடத்தப்படுவீர்கள், ஆகையால் அதை விட்டுவிடாதீர்கள்! ஞானமானது இன்னும் வீதிகளில் சத்தமிட்டுக் கூப்பிடுவதில்லையா? ஆகவே, பயப்படாதிருங்கள், தைரியமாயிருங்கள், ஏனெனில் நான் ஜெயங்கொண்டேன், நீங்களும் என் சொந்த இரத்தத்தால் ஜெயங்கொள்வீர்கள். என் சமாதானம் உங்கள் இருதயங்களை ஆறுதல்படுத்தவும், என் வார்த்தைகள் உங்கள் ஆத்துமாவை ஆற்றவும் அனுமதியுங்கள், ஏனெனில் நான் உங்களுடனே இருக்கிறேன்.</p>
<p>யார் உங்களை என் அன்பிலிருந்து பிரிப்பார்கள்? ஆபத்தோ, பட்டயமோ, பஞ்சமோ உங்களைப் பிரிக்குமோ? பிரிக்காது என்று நான் சொல்லுகிறேன், மேலும் நீங்கள் என்னில் பாதுகாப்பாய் இருக்கிறீர்கள் என்பதைப் பார்த்து அறிந்துகொள்ளுங்கள். நான் என் பிதாவின் முத்திரையால் உங்களை முத்தரித்திருக்கிறேன் என்பதையும், அந்த முத்திரை உடைக்கப்படவோ உங்களிடமிருந்து பறிக்கப்படவோ முடியாது என்பதையும் அறிந்துகொள்ளுங்கள், ஆகையால் உங்கள் கர்த்தரும், பெலனும், மீட்பருமாகிய என்னில் நிலைத்திருங்கள். இதோ! நான் என் சொந்த இரத்தத்தால் உங்களைக் கிரயத்துக்குக் கொண்டேன், நான் உங்களைப் பெயர் சொல்லி அழைத்தேன், என் நாமத்தில் நீங்கள் வைத்த விசுவாசத்தின்படி உங்களை முத்தரித்தேன், அதில் விசுவாசம் வைக்கிற எவனும் விசுவாசத்தால் இரட்சிக்கப்படுவான், ஏனெனில் நீதிமான் விசுவாசத்தினாலே பிழைப்பான்! உங்கள் நம்பிக்கையை உயிர்ப்புடன் வைத்து, அது உங்களைப் பெலப்படுத்தட்டும், உங்கள் அன்புக்கும் விசுவாசத்திற்கும் சகிப்புத்தன்மையைக் கூட்டுங்கள், ஏனெனில் நீங்கள் நம்பிக்கைக்குள்ளாகவே இரட்சிக்கப்பட்டிருக்கிறீர்கள். பெரிய நம்பிக்கையும் பெரிய எதிர்பார்ப்பும் உங்களுடையது, ஏனெனில் நான் அதை அறிவித்திருக்கிறேன்.</p>
<p>நீங்கள் ஏன் மனமடிந்தும் துக்கமாயும் இருக்கிறீர்கள்? இதோ! நான் ஜெயங்கொண்டேன், விரைவில் நீங்கள் என்னுடன் இருப்பீர்கள், உங்கள் சொந்தக் கண்களால் என்னைக் காண்பீர்கள், நீங்கள் அறியப்பட்டிருக்கிறபடியே அறிந்துகொள்வீர்கள்.</p>
<p>பாருங்கள்! என்கிறார் மகத்துவமான கர்த்தர், கர்த்தாதி கர்த்தராகிய பராக்கிரமமுள்ள கர்த்தர். உங்கள் துக்கங்களிலும் பிரச்சனைகளிலும் என்னை நோக்குங்கள். நான் உங்கள் இருதயங்களை அறிவேன், நீங்கள் என்னை நேசிக்கிறீர்கள் என்றும், நான் உங்களுடன் இருக்க வாஞ்சிப்பதுபோல நீங்களும் என்னுடன் இருக்க வாஞ்சிக்கிறீர்கள் என்றும் நான் நன்கு அறிவேன்; சோர்ந்துபோக மாத்திரம் வேண்டாம். இதற்க்குப் பதிலளியுங்கள், உங்கள் காத்திருப்பில் மீதமுள்ள இந்தச் சிறிய காலம் — என்னுடன் நித்தியமாய் இருப்பதற்கு ஒப்பாகுமோ, என் மணவாட்டியே? இல்லை, பூமியில் உங்கள் பாடுகளும் உபத்திரவங்களும் நான் உங்களில் வெளிப்படுத்தப்போகிற மகிமைக்கு ஒப்பிடத்தக்கவைகள் அல்ல, ஏனெனில் நான் எப்படி இருக்கிறேனோ அப்படியே நீங்களும் இருப்பீர்கள், நான் எப்படி இருக்கிறேனோ அப்படியே என்னைக் காண்பீர்கள், ஆகையால் உங்கள் இருதயம் கலங்காதிருப்பதாக. உங்கள் காலங்களை உணர்ந்து, எப்பொழுதும் ஆயத்தமாயிருங்கள், ஏனெனில் என் பிரசன்னம் திடீரென்று நிகழும், அது உங்கள் எதிர்பார்ப்புகளையும் மிஞ்சும்.</p>
<p>இதோ, என் பிள்ளைகளே! நான் உங்களை நேசிக்கிறேன் என்றும் நீங்கள் என்னுடையவர்கள் என்றும் உலகம் அறியும், மேலும் சாத்தான் அழிந்துபோகிறவர்களை வஞ்சிக்கப் பெரிய வஞ்சகத்தை உண்டாக்குவான், ஆனால் அது உங்களை அணுகாது. இல்லை, நியாயத்தீர்ப்பு உங்களுக்கானதல்ல, என் கோபமும் உங்களுக்கானதல்ல. என் பிள்ளைகளே, என்னில் நீங்கள் நீதிமான்கள் என்பதைப் புரிந்துகொள்ளுங்கள், உங்கள் சொந்தக் கிரியைகளில் நீதிமான்கள் அல்ல, நான் உங்களுக்கு உடுத்தியிருக்கும் நீதியினால் நீதிமான்கள். நான் உங்களுக்கு உடுத்திய வஸ்திரங்களைக் களைந்துபோடாமலும், என் ஆவியை அவித்துப்போடாமலும் இருங்கள். இது கடைசிக்காலமாயிருந்தாலும், நான் என் ஆவியை ஊற்றுவேன், உங்கள் குமாரரும் குமாரத்திகளும் தீர்க்கதரிசனம் சொல்லுவார்கள், உங்கள் முதியோர் சொப்பனங்களைக் காண்பார்கள். இன்னும் செய்யப்பட வேண்டிய கிரியைகள் உண்டு, இந்தக் கிருபையின் காலங்களில் என் இறுதியான அசைவானது, நான் என் பிதாவிடமிருந்து பெற்ற ஆவியை என் தெரிந்துகொள்ளப்பட்டவர்கள்மேல் முதலில் ஊற்றிய பெந்தெகொஸ்தே நாளை விஞ்சிவிடும். பெரிய கிரியைகள் உங்கள் கைக்கெட்டும் தூரத்தில் உள்ளன, இன்னும் அநேகர் இரட்சிக்கப்பட வேண்டியுள்ளது, ஆகையால் என் வேலையைச் செய்து, என் பிள்ளைகளுக்கு ஊழியம் செய்து, என் காணாமற்போன ஆடுகளைத் தேடுங்கள். என்னிடம் கேளுங்கள், நான் உங்களை நியமிப்பேன், நான் உங்களைப் பெரிய வல்லமையால் பெலப்படுத்தியிருக்கிறேன், மனுஷருக்கு வரங்களைக் கொடுத்திருக்கிறேன். இந்த பொக்கிஷத்தை மண்பாண்டங்களில் பெற்றிருக்கிற உங்களுக்கு விரோதமாய் நிற்பவன் யார்? ஏன் இன்னும் என்னைச் சந்தேகிக்கிறீர்கள்? உங்கள் சுய பெலவீனத்தில்தான் என் பெலம் உங்களில் பூரணப்படுகிறது. ஆகையால், கர்த்தருடைய கிரியையில் பெருகுங்கள், என் பிள்ளைகளே.</p>
<p>என் பரிசுத்த வார்த்தையைச் சோதித்துப் பாருங்கள், நான் மரித்தோரை எழுப்பினதுபோல, நீங்களும் அப்படியே செய்யக்கூடும். நான் என் சொந்த ஜனங்களிடத்தில் வந்தபோது, சிறைப்பட்டவர்களை விடுதலையாக்க நான் செய்த பல மகத்தான குணமாக்குதல்களை நீங்கள் காணும்படிக்கு, உங்கள் கண்களுக்குக் கண்மருந்திட்டுக்கொள்ளுங்கள்; அவ்வாறே நீங்களும் செய்யக்கூடும். என்னை விசுவாசிக்கிறவன், நான் செய்த கிரியைகளைத் தானும் செய்வான், இவைகளைப்பார்க்கிலும் பெரிய கிரியைகளையும் செய்வான் என்று நான் சொல்லவில்லையா, ஏனெனில் நான் என் பிதாவும் உங்கள் பிதாவுமாயிருக்கிறவரிடத்திற்கும், என் தேவனும் உங்கள் தேவனுமாயிருக்கிறவரிடத்திற்கும் போகிறேன்: நீங்கள் எனக்கு முன்பாக ராஜாக்களும் ஆசாரியர்களுமாய் இருக்கிறீர்கள், நீங்கள் பரலோகங்களில் அமர்ந்திருக்கிறீர்கள், அப்படியிருக்க ஏன் இன்னும் சந்தேகிக்கிறீர்கள்? கடுகு விதையளவு விசுவாசம் மாத்திரம் கொள்ளுங்கள், ஏனெனில் அது ஒரு பெரிய விருட்சத்தை உருவாக்கும் மிகச் சிறிய விதை, நீங்களும் என்னில் உறுதியாய் நிலைத்திருந்தால் அவ்வாறே இருப்பீர்கள்.</p>
<p>ஏன் என் வார்த்தைகளைக் குழப்பி, என் பேச்சிலுள்ள நுணுக்கங்களைப் புறக்கணிக்கிறீர்கள்? நான் பொய் சொல்லுகிறதில்லை: நீங்கள் உண்மையுள்ளவர்களாய் நிலைத்திருந்தால், நான் உங்களை நிறைவேற்றும்படி நியமித்ததை நீங்கள் செய்யக்கூடும். என் வார்த்தையைப் மிகுந்த அதிகாரத்துடனும் தைரியத்துடனும் பேசுங்கள். அந்த மலைகளைப் பார்த்து, சமுத்திரத்திலே தள்ளுண்டுபோங்கள் என்று சொல்லுங்கள்! என் வார்த்தைகள் சத்தியமும் ஜீவனுமாயிருக்கிறது, ஆகையால் நான் உங்களுக்குச் சொல்லுவதை நீங்கள் செய்யமுடியாது என்று சொல்லும் வழிதவறிய மேய்ப்பர்களின் பொய்களை நம்பாதீர்கள். பாடத்தைக் கற்றுக்கொள்ளுங்கள். வியாதியஸ்தர்களைக் குணமாக்க விரும்புகிறீர்களா? என் நாமத்தில் வியாதி அகன்றுபோகும்படி கட்டளையிடுங்கள், என்னில் விசுவாசத்தோடும் நான் உங்களுக்குக் கொடுக்கும் வார்த்தைகளில் விசுவாசத்தோடும் அந்த வார்த்தைகளைச் சொல்லுங்கள். அது அவ்வாறாகும்படி பேசுங்கள், ஏனெனில் ஜீவனும் மரணமும் நாவின் அதிகாரத்திலுள்ளது; நீங்கள் தேவனுடைய வல்லமையைப் பேசி, சாத்தியமற்றதற்குக் கட்டளையிடும்போது உங்கள் நாவுகள் எவ்வளவு வல்லமையுள்ளவைகளாய் இருக்கின்றன.</p>
<p>தைரியமாய்ப் பேசுங்கள். நம்பிக்கையுடன் பேசுங்கள். ஒன்றையும் சந்தேகிக்காமல், விசுவாசத்தில் பேசுங்கள்; ஏனெனில் நான் உங்களை அனுப்பி, உங்களுக்கு அதிகாரமளித்திருக்கிறேன். ஏன் என் நாமத்தில் ஒரு ஆவி அகன்றுபோகும்படி உங்கள் உதடுகளில் நடுக்கத்துடன் கேட்கிறீர்கள்? மிகுந்த தைரியத்துடனும் நம்பிக்கையுடனும் என் நாமத்தில் அது வெளியேறும்படி கட்டளையிடுங்கள், ஏனெனில் உங்களில் இருப்பவர் உலகத்தில் இருப்பவனைப் பார்க்கிலும் பெரியவர். இதோ! பொல்லாத ஆவிகள் உங்களுக்குப் பயந்து, உங்கள் வார்த்தைகளுக்கு முன் சுருங்குகின்றன, அப்படியிருக்க தோற்கடிக்கப்பட்டு அக்கினிக்காகக் காத்திருக்கும் பெலனற்றதும் வெறுமையானதுமானவைகளுக்கு நீங்கள் ஏன் பயப்படுகிறீர்கள்? பயப்படாதிருங்கள், விசுவாசம் மாத்திரம் கொள்ளுங்கள்!</p>
<p>என் நாமத்தில் புறப்பட்டுப்போய், என் மகத்தான கிரியைகளைச் செய்யுங்கள். உங்கள் ஆதி அன்பை நினைவுகூர்ந்து, நான் உங்களுக்குக் கொடுத்த இளைப்பாறுதலில் இளைப்பாறுங்கள். உங்கள் சொந்தப் பிரயாசங்களையும் சுமைகளையும் விட்டுவிட்டு, என் நுகத்தை உங்கள்மேல் ஏற்றுக்கொள்ளுங்கள்; ஏனெனில் என் நுகம் மெதுவாயும், என் சுமை இலகுவாயும் இருக்கிறது. நான் உங்களுக்காக ஆயத்தம் செய்த கிரியைகளைச் செய்து, அவைகளில் நடவுங்கள், அவ்வாறு செய்வதால் நீங்கள் அநேகரை அக்கினியிலிருந்து இரட்சிப்பீர்கள், உங்கள் கணக்கில் கனி பெருகும். காலம் சமீபித்திருக்கிறது, என் மணவாட்டியே, உங்கள் ஓட்டத்தின் முடிவு சமீபமாயிருக்கிறது, நீங்கள் நினைப்பதைவிட சமீபமாய். ஆனால் எனக்குச் செவிகொடுங்கள், என் பிள்ளைகளே; எனக்குச் செவிகொடுங்கள், என் மணவாட்டியே! இன்னும் காலம் இருக்கும்போதே பரிந்துபேசுங்கள். குமாரன் உங்கள் வாழ்வில் பிரகாசித்து, என் வல்லமையால் உங்களைப் பெலப்படுத்தும்போதே வியாதியஸ்தர்களைக் குணமாக்குங்கள்.</p>
<p>என் காணாமற்போன ஆடுகளைத் தேடுங்கள்; அவர்களை அழையுங்கள், ஏனெனில் புத்துணர்ச்சியின் இந்தக் கடைசி வினாடிகளில் இன்னும் அநேகர் இரட்சிக்கப்பட வேண்டியுள்ளது. ஏனெனில் விரைவில் நீங்கள் என்னில் உங்கள் சுதந்தரத்திற்கு வருவீர்கள், என்னில் உங்கள் முழுமையான ஜீவனை உணர்ந்துகொள்வீர்கள்; ஏனெனில் உங்கள் ஜீவன் என்னில் மறைந்திருக்கிறது, நான் வெளிப்படும்போது, பிதா என்னில் உங்களுக்கு அருளிய ஜீவனின் முழுமையும் வெளிப்படும். நான் உங்களை மிகவும் நேசிக்கிறேன், என் சிறு பிள்ளைகளே, ஆகையால் காணாமற்போனவர்களை அதே விதமாய் நேசியுங்கள். அவர்களை நியாயந்தீர்க்கவோ, அவர்களுடைய இக்கட்டான நிலையை இழிவுபடுத்தவோ வேண்டாம், ஏனெனில் ஒரு காலத்தில் நீங்கள் இருந்ததுபோலவே அவர்களும் சாத்தானால் மேற்கொள்ளப்பட்டிருக்கிறார்கள்; ஆகையால் நான் உங்களுக்குச் செய்த விடுதலையை நினைவுகூர்ந்து, தேவையிலிருப்பவர்களுக்கு அதைக் கொடுங்கள். அநேகர் உங்களை எதிர்த்தாலும், என் ஆடுகள் சேர்க்கப்படும்வரை நிறுத்தாதீர்கள், ஏனெனில் வெகு விரைவில் என் கோதுமை என் களஞ்சியத்தில் பாதுகாப்பாய் சேர்க்கப்படும். என் பிரசன்னத்தை மறுப்பவர்கள் என்னையும் என் வார்த்தையையும் மறுக்கிறார்கள்; ஆகையால் என் வார்த்தையில் உங்களைப் பெலப்படுத்திக்கொண்டு, திருடர்களை நம்புவதை நிறுத்துங்கள், ஏனெனில் திருடர்கள் பொய்யர்களுமாய் இருக்கிறார்கள்.</p>
<div class="indent">
<p>நான் என் கடைசி மூச்சுவரை சகித்து, என் சொந்தப் பாவமற்ற இரத்தத்தால் பாவத்திற்கு எதிராகப் போராடினவர்.</p>
<p>நான் மூன்றாம் நாள் உயிர்த்தெழுந்து, என் பிதாவிடம் ஏறிச்சென்றவர்.</p>
<p>நான் என் சீஷர்களுக்கும் அப்போஸ்தலர்களுக்கும் மத்தியில் நாற்பது நாட்கள் உலாவினவர், ஒரே நேரத்தில் ஐந்நூறுக்கும் மேற்பட்ட சகோதரர்களால் காணப்பட்டவர், அநேகரால் காணப்பட்டும் தொடப்பட்டும் இருந்தவர், ஏனெனில் ஆவிக்கு மாம்சமும் இரத்தமும் இல்லையே.</p>
<p>நான் அவர்கள் பார்த்துக்கொண்டிருக்கையில், மேகங்களுக்குள் எடுத்துக்கொள்ளப்பட்டவர்.</p>
<p>நான் என் பிதாவின் மகிமையைப் பிரதிபலிப்பதால், என் பிரகாசம் சூரியனைவிடப் பிரகாசமானது.</p>
<p>நான் உங்களில் மிகுந்த மகிமையை வெளிப்படுத்தப்போகிறவர்.</p>
<p>நான் உலகத்தின் முடிவுபரியந்தம் சகல நாட்களிலும் உங்களுடனேகூட இருக்கிறவர்.</p>
</div>
</div>