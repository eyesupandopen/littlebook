<div id="tagwitness">Litɛmwɛ́ Mibale<span>: Eklézya</span></div>
<div id="tagworks">Na kati ya Misala ya Yoane Mobatisi</div>
<div id="tagdate" class="created">Mokolo ya 25, sanza ya misato, 2024</div>
<h1 id="ph">Bóndima Ngai</h1>
<div id="prophecy"> 
<p>Bána na ngai, bóyoka mongongo na ngai, mpe bóndima ngai, Nkolo Yesu Klisto. Nabéngí bino na nkembo mpe na bizaleli malamu mpe ete bótɛlɛma liboso na ngai bópɛtɔlama na banzela na bino na makila na ngai ya bolimbisi, mpɔ makila ya Mwana na Mpate esukɔlaka mbindo nyɔnsɔ. Bópɛtɔlami na kati na ngai. Bána na ngai, bóyeba ete ekateli ezali tɛ́ mpɔ na baoyo bazali na kati na ngai, elingi koloba, na kati ya Klisto. Kozala na bomɔkɔ elɔngɔ na ngai mpe na mikano na ngai ezali kokɔta na bondeko elɔngɔ na Tata, Yahweh, mpe na ngai, mwana na yé Yeshua. Ngai nazali Nkolo oyo abéngí bino na nkombo mpe apɛ́sí bino libyangi na bomoi ya seko epai wapi mikakatano, mpasi, to mawa ekozala lisusu tɛ́; mpɔ nakopangwisa pinzoli nyɔnsɔ na miso na bino na lobiko na ngai mpɔ na bino. Nakoki kobanda mosala mpe nasilisa yango tɛ́? Nzambe ya likoló mpe ya mabele akoki kotika elɔkɔ esalemi tɛ́ to akokisa bilaka mpe liloba na yé tɛ́? Botángá tɛ́ ete ezali mpasi mpɔ Nzambe akosa? Ya sɔlɔ́, elaka nyɔnsɔ ekokokisama mpe ekokoma, yango wana bóyeba ete bosikoli na bino ezali kobɛlɛma — bosikoli ya ndambo tɛ́, kasi bosikoli mobimba, elɔkɔ mɔkɔ etikala tɛ́ mpe elɔkɔ mɔkɔ esila tɛ́.</p>
<p>Makambo nyɔnsɔ oyo ekokisami, mpe likambo oyo emonanaki mpasi esalemi na kati na ngai mpɔ ete nalóngá liwa mpɔ na kokufa lisusu tɛ́. Bóyeba ete mosala nyɔnsɔ ya mabe oyo Satana amekaki kotonga na bomoi na bino, nakobebisa yango. Íyo, nakoboma misala nyɔnsɔ ya Zabolo; mpɔ na ntina oyo nde namɔnanaki. Napɛ́sí bino bobikisi mobimba, mpe nakobikisa bino kino na suka na nzoto na bino ya kobeba, mpe bokozala lokola ngai. Bótala Liloba na ngai, bóyoka Maloba na ngai, bókokanisa yango na Makomi, mpe bóyeba ete bosikoli na bino mobimba ezali penepene lokola mpema na bino ya nsima mpe ekosalema na mbala mɔkɔ. Bótɛlɛma ngwi mpɔ na ngai; bólobela ngai. Bózala na elɔkɔ mɔkɔ tɛ́ ya kosala na basambeli ya bikeko mpe na basali ya ekobo oyo bakɔtí na Eklézya na ngai mpe balingi kobungisa bána na ngai ya mike. Kanda na ngai ezali likoló na bango mpe likoló ya moto nyɔnsɔ oyo abundi na bato na ngai mpɔ na kobungisa bango.</p>
<p>Mpɔ ezali mpasi ete bóbɔtɔlama na lobɔkɔ na ngai, mpe baoyo namɔniseli ngɔlu bazali baoyo bakómisi ngai Nkolo na bango na koyamboláká nkombo na ngai ya nguya, Yesu Klisto, lokola Nkolo. Nakokosa bino tɛ́, mpe ekɔtá naino na motema ya moto tɛ́ makambo oyo ezali kozela bino, mpɔ ete nakokamata bino mosika kala mingi tɛ́. Bótika maloba ya mabe etungisa mitema na bino tɛ́, bána na ngai, mpɔ ete bobikisamaki na kanda ya Nzambe, mpe bandimi na ngai bakoyika mpiko na eleko ya kanda ya mbula sambo oyo elingi kofungwama tɛ́. Bótika mitema na bino ezala na kimya mpe epema na kati na ngai, ata na kati ya bolɔzi mpe monyɔkɔli na bino, bópema na kati na ngai, mpe nakopɛsa bino kimya oyo ekoki kolimbolama tɛ́. Ngɔlu mpe boboto na ngai eumelaka seko, mpe nafútí etumbu ya masumu na bino, yango wana bókoba kobima na kati na yango. Nazali komɔna mitungisi oyo bozali koyika mpiko. Nazali koyoka maloba nyɔnsɔ ya makasi oyo balobaka na bino mpe mpo na bino. Lisusu, nazali kolendisa bino na bolembu na bino, mpe napɛ́sí bino molimo na ngai, mpe bozali na nguya mpe na bokasi na kati na ngai. Na nguya na bino mɔkɔ bokokwea, yango wana bópema na nguya na ngai, mpɔ ete Tata na ngai atomboli ngai likoló ya bilɔkɔ nyɔnsɔ.</p>
<p>Nakozongisa mabe na bato ya mabe kala mingi tɛ́, bána na ngai, yango wana bóbanga tɛ́. Kozongisa mabe oyo ezali mpɔ na bino tɛ́, mpe esalemeli bána ya Nzambe tɛ́ kasi banguna na yé oyo basaleli bato mabe mpe bato ya mabe oyo babomaka mpe babɔtɔlaka moí-na-mbóka mpe ndeko na bango.</p>
<p>Íyo, bato mingi ya mabe basangani na Satana mpɔ na matabisi ya lokoso, mpe bazwi mbano mpe lifuti na bango na kati ya etímá ya mɔtɔ oyo ebongisami mpɔ na Zabolo mpe na baanzelu na yé. Bino nyɔnsɔ bozali libota mɔkɔ tɛ́, libota ya bato? Nzokande, bóyeba ete kanda monene elingi kofungwama mpe likoló elingi komɔnana na mabele. Mosala nyɔnsɔ ekomami. Liloba nyɔnsɔ ya mpamba oyo elobamaki ekomami. Sekele mɔkɔ tɛ́ ekoki kobombama epai na ngai, mpe esika mɔkɔ tɛ́ ya kobombana na etɛlɛmɛli na ngai ezali. Ata soki bato ya mabe batimoli mabulu na mabele mpɔ na kokima kanda na ngai oyo ezali koya, bakokutana na suka na bango na komekáká kobombana na ngai.</p>
<p>Nakofuta, mpe nakozongisa mabe mpe nakotɛmisa bosembo mpɔ na baoyo basaleli mabe. Nazali na mopanga ya makasi ya mpia mibale oyo ebimi na monɔkɔ na ngai, mpe elɔkɔ mɔkɔ tɛ́ to moto mɔkɔ tɛ́ akoki kotɛlɛmisa ngai, mpɔ ete nazali Mokonzi ya Bakonzi mpe Nkolo ya Bankolo. Nani akoki kokabola bino na bolingo ya Nzambe oyo ezali na kati na ngai? Nafutaki masumu na bino tɛ́ mpe napɛsí bino bomoi ya seko mpɔ na kofungola kanda mpe ekateli likoló na bino, bandimi na ngai. Elɔkɔ mɔkɔ tɛ́ to moto mɔkɔ tɛ́ akoki kokabola biso, mpe kala mingi tɛ́ bokomɔna Tata na ngai mpe ngai na miso na bino mɔkɔ. Atako botongi kondima mpe bondimi monene na kati na ngai, kozanga komɔna ngai na miso na bino mɔkɔ, kala mingi tɛ́ bokomɔna, mpe bokoyeba ndenge boyebami. Nani ye oyo azali kotungisa bino? Akozonga mpamba tɛ́ mpe misala na yé ya mabe ekozongela yé mbala mibale? Bato ya mabe babombi kanda monene, íyo, kanda monene mpɔ na kosalela ekelamu ya Tata na ngai mabe, mpe nakofuta, elobi Nkolo.</p>
<p>Bótɛlɛma liboso na ngai mpe bókoba komikabola na mokili oyo ya mabe, oyo ezali kokufa mpe bótika mosala na ngai ya bolimbisi ezípa bino, epɛtɔla bino kino na suka. Bótala! Nazali kosala bilɔkɔ nyɔnsɔ sika, mpe masumu mpe mabe na bino nakokanisa yango lisusu tɛ́. Yango wana bóbima na misala na bino mɔkɔ mpe bósala misala na ngai, mpɔ na kosaláká bongo bokomemela milimo na bino mɔkɔ bobikisi mobimba. Bóbanga bato ya mabe tɛ́! Mpɔ kala mingi tɛ́ misala na bango ekopalangana lokola putulu liboso ya mopɛpɛ makasi, mpe nakokómisa bilɔkɔ nyɔnsɔ pɛtɔ mpe sika. Mbano monene ezali mpɔ na bandimi mpe baponami na ngai; mpe kala, íyo, kala mingi tɛ́ bokobuka mbano ya misala na bino soki bolɛmbi tɛ́.</p>
<p>Bótɛlɛma mpɔ na ngai kino na suka, mpɔ ete oyo abungisi bomoi na yé na kati na ngai akozwa bomoi mpe akobuka esengo monene mpe lobiko mpe kosepela seko na seko liboso ya Tata na ngai. Nakómisi bino bakonzi mpe banganga-nzambe liboso ya Tata na ngai, mpɔ ete ngai nazali nganga-nzambe monene ya seko na seko na molɔngɔ ya Melikisedeke. Bótɛlɛma ngwi na ngɔlu na ngai mpe bóyeba ete kala mingi tɛ́ ekuke ekokangama, lokola Nzambe akangaki Noa mpe bilɔkɔ na yé ya motuya na kati ya Masuwa. Ndenge mɔkɔ mpe nakosangisa bino epai na ngai na likoló. Ekuke ya kofungwama ezali oyo moto mɔkɔ tɛ́ akoki kofungola to kokanga, mpe nakoyamba bino epai na ngai, Mobali na ngai. Yango wana bózelaka ngai mpɔ ete ntango esili penepene.</p>
<div class="indent">
<p>Nazali Nkolo ya sembo.</p>
<p>Nazali nzela, sɔlɔ́, mpe bomoi. Nazali motó ya nzoto.</p>
<p>Nazali mobali ya mwasi ya libala, mpe nazali koloba, yaká!</p>
<p>Nazali ye oyo akufaka lisusu tɛ́, mpɔ ezali mpasi ete liwa esimba ngai.</p>
<p>Nazali ye oyo abéngí bino na nkembo, na bizaleli malamu, mpe na sɔlɔ́.</p>
<p>Nazali Nkolo Yesu Klisto, mwana ya Nzambe oyo amɔnanaki na mosuni mpe akufelaki masumu na bino.</p>
<p>Nazali ye oyo asekwaki na mokolo ya misato mpɔ na kokufa lisusu tɛ́.</p>
<p>Nazali ye oyo Nzambe ayambaki na likoló lokola bantoma mpe bayekoli na ngai batalaki ngai nazali kokɔta na mapata.</p>
<p>Nazali nganga-nzambe monene ya seko na seko na molɔngɔ ya Melikisedeke.</p>
</div>
</div>