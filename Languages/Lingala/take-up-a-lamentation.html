<div id="tagwitness">Litɛ́mɔin Mibale: <span>Eklezia</span></div>
<div id="tagworks">Na kati ya Misala ya Yoane Mobatisi</div>
<div id="tagdate" class="created">Mokolo ya 13, Sanza ya Misato, 2024</div>
<h1 id="ph">Bóbanda Kolela</h1>
<div id="prophecy">
<p>Maloba oyo Nkolo apesi ngai, nazali koloba yango polele: Bóyoka Liloba lya Nkolo!</p>
<p>Bóbanda kolela; ya solo, bóbanda kolela mpo na baoyo bazali naino kosimba mokili oyo ekwei. Mpo balobi na mitema na bango ete, "Nini ekoki kokómela ngai? Ndenge ezalaki kala, ekozala se bongo libela na libela; mpe ngai na bato na ngai tokokoba kozala na bomoi ya bisengo, mpe tokoyanganisa mpo na biso moko biloko ya mokili oyo mpe tokobomba mbongo, oyo ekobikisa biso mpenza na ntango ya mpasi.” Bolobi na mitema na bino ete, "Tozali na mayele, mpe tozali na bozwi; likama ekokómela biso te, lokola ekómelaka biso te, mpo ete Nzambe na biso akotika ekolo na biso ekwea te; mpo ete tozali na mayele mpe na nguya.” Kasi bozali na mayele te, bobele na mayele na makanisi na bino moko; mpe napesi banguna na bino elonga likolo na bino.</p>
<p>Eh, moto, nani akobikisa yo na ngonga na yo ya kosambisama oyo ezali kopusana pene na mokili mobimba? Bakonzi na yo bakobikisa yo? Ya solo, nalobi te, mpo ete mwana ya libebi azali koya epai na yo mpe azali deja kotambola polele na kati na bino, azali kokosa bato ebele na maloba ya malamu mpe na maloba ya kitoko. Mbongo na yo ekobikisa yo? Te, biloko na yo nyonso ya motuya bikomonana lokola ezangi ntina na mbala moko, mpe ekozala na lifuti te mpo na misala ya bomoi na yo oyo ozali kobomba na lokoso. Eh, soki boboyaki nzela ya Nkolo te mpe bolingaki mozalani na bino mpe bosalisaki babola na bozwi na bino.</p>
<p>Kasi te, bozali kobomba bozwi monene oyo Nzambe apesi bino mpo na kosepelisa molimo na bino. Ya solo, napesi mingi na bino koleka oyo ekoki mpo na bino moko mpe mpo na kopambola mozalani na bino; kasi te, bolobi ete, Nakobomba bozwi oyo monene mpo na ngai moko mpo ete Nzambe apamboli ngai mpenza mpo na bolamu mpe na makasi na ngai moko. Talá, nazali koyebisa bino likambo liboso ete esalema, mpo ete na ngonga na bino ya likama bókanisa mongongo na ngai mpe maloba ya monoko na ngai oyo napemisi epai ya basakoli na ngai. Mpo ete natindi bango te mpo na koloba na mayele na bango moko, kasi natindi bango lokola likebisi mpo na bino, mpo ete bókoka naino kobikisa milimo na bino na kobalukeláká ngai, Nkolo Yesu Klisto, oyo akoki kobikisa bino kino na suka. Kasi bolobi na motema na bino ete, Lobiko? Nazali na mposa ya kobikisama te, mpo ete nazali kitoko ndenge nabotamaki. Nzokande masumu na bino ezali nsolo mabe na zolo ya Tata na ngai, mpe mokili ekómi mabe mpo na mabe na bino. Boyebi te ete bobotamaki bakufi na kati ya mabunga mpe masumu, oyo ezali kobebisa bomoto na bino mpenza?</p>
<p>Ata soki nalingaki kopesa bino bomoto ya sika, ya pɛto, bomoni mbeka na ngai lokola ezangi ntina mpe bokangami na nzoto na bino ya mbindo.</p>
<p>Bóbanda kolela mpo na bato ya ekolo na bino oyo ezalaki monene kala oyo bazali koboya mongongo na ngai. Mpo ete mawa monene mpe mpasi ya kobota ekoya likolo na bino na mbala moko. Ekozala na koningana monene, mpe limpinga na ngai ya nguya ya likolo ekonokisa libebi monene likolo ya mwasi monene ya ndumba, mpe akotɛlɛma lisusu te, atako eteni moke ekobikisama. Ata na kati ya likama mpe libebi na bino oyo ezali mpenza koya, nakotinda basakoli na ngai epai na bino. Bokoyeba bango na mbuma na bango, na maloba na bango, mpe na bibikisi; bibikisi mpe bikamwiseli ebele nakosala na mabɔkɔ na bango. Nzokande, ata bongo mingi bakokufa mpe bakokufa na masumu na bano, kasi bato ya komikitisa bakozwa mokili; mpo ete libula na ngai ezali na ngai, ebongi mpo na kokabola epai ya bandimi. Kino ntango nini nakoki kosembola lobɔkɔ na ngai epai ya bato ya botomboki oyo bazali kotɛmɛla ngai mpe nzela na ngai mpe na lokuta na bango bazali komiloba ete bazali sembo liboso ya Nzambe na bilamba na bango moko ya mbindo?</p>
<p>Bóbongola mitema! Bólela mpe bóganga mpo na masumu na bino, mpe bóganga epai na ngai mpo ete nakoka naino kobikisa bino. Baeklezia na bino ebele etondi na bambwa ya zamba ya mabe oyo bazali koteya bino maloba oyo ekomema bino na suka na bino, mpe ata bongo bokobaluka te kotika bango mpe kobalukela ngai na elongi mpe na motema ya kofungwama, mpo ete nalingaki kobikisa bino na mpasi na bino mpe kobatela bana na bino na mabe ya mampinga ya moto mabe, oyo bazali kotambola polele na babalabala na bino mpe bazali deja koyiba bino makasi. Posa na bango ya mabe ekosila te kino bakobɔtɔla bino biloko nyonso mpe bakokata biteni ya nzoto ya bato ebele. Kasi baoyo bakobelela nkombo na ngai bakobikisama soki bayiki mpiko kino na suka.</p>
<p>Mpo na nini bozali kokómisa mitema na bino makasi liboso ya Nkolo wa Mampinga? Mpo na nini bozali naino kokosa mitema na bino moko, na kolobáká ete, "Likama ezali te; lokola ezalaki lobi, ekozala lelo, mpe lobi ekomema kaka se ndenge moko?" Bino batyoli bokobuka mbano ya bizaleli na bino ya kozanga kondima, mpe baoyo bazali koboya ngai bakobebisama mpenza mpe bakokutana na mpasi monene. Bóyoka maloba na ngai, eh, libota ya ekobo mpe ya mabe. Bóyoka maloba na ngai mpe bótɛmisa matoi na bino mpo na koyoka mokomoko nyonso oyo nakoloba. Koningana monene ekopasola ekolo na bino oyo bomoni na motuya mingi, mpe uta na koningana monene libebi monene ekoya. Nakobebisa bingumba na bino oyo ezalaki monene kala mpe nakomema ata mai mpo na kozipa mabongo na bino ya masumu; mpo ete bolingi Nkolo te kasi bolingi bisengo koleka kolinga Nzambe.</p>
<p>Nazali na esengo te na etumbu na bino, mpo ete ngolu mpe mawa na ngai eleki mingi epai na bino banda kala. Mingi ya baoyo babebisi legi ya Noa bakozipama bango moko na mai mpo na kosakola etanda mosantu ya langi ebele oyo Tata na ngai apesaki lokola elaka. Mɔ́tɔ ekonoka likolo na bino na lobɔkɔ ya banguna na bino, mpe ebele bakokufa na mɔ́tɔ mpe na nsolo mabe oyo ekolandela. Mokili na bino ekopasuka, mpe likama monene ekozala bilei na bino ya mpokwa, mpo ete boboyi Nkolo wa Bankolo mpe Mokonzi wa Bakonzi.</p>
<p>Moto mabe asili kotinda Limpinga na ye ya Motane na bingumba, na bamboka, mpe na mboka mike na bino. Bazali kotambola na kati na bino, bazali kokana libebi na bino; mpe bazali kozela mitindo na bango mpe bolongwi ya mokangi na ngai, oyo nakofungola mosika te. Bakopangusa mpe bakobebisa mpe bakotya na nse ya bokonzi na bango oyo etikali. Kaka yango te, kasi bakoloba ete ezali ya bango, mpe bakomema mingi na bino na bakaa na bango oyo basilaki kobongisa. Mingi bakozanga mitu na bango mpo na nkombo na ngai, mpe nakofuta bango mbano monene soki batikali sembo kino na suka. Pole ekozala te; ekozala na magbagba oyo ekwei mpe na banzela oyo ebaluki. Nani akopesa bino bilei mpe mai ntango ekolo na bino ezali ya kobebisama mpo na kotɛlɛma lisusu te? Kasi nakobikisa naino eteni moke, mpe eteni moke nakobikisa naino, mpo ete nalobi yango!</p>
<p>Bóbanga te, bato na ngai mpe bandimi na ngai. Nakobɔtɔla bino na katikati na ntango ya kofina liso mpo na kokende na ndako ya Tata na ngai, epai nabongiseli bino esika mpe mesa mpo ete tókoka kolia elongo, bana na ngai. Nazali na mposa ya kozala na bino, mpe mosika te bokomona elongi na ngai na miso na bino moko, mpe bokozwa mbano ya kondima na bino epai na ngai mpo ete bozali na kondima na motema na bino atako bomoni naino te na miso na bino moko nkembo na ngai, to nkembo ya Tata na ngai, oyo aleki ngai. Mpe nabengi bino mpe naponi bino lokola bato na ngai, mpe bokokabwana na ngai te, mpo ete bokozala libela na libela na Nkolo mpe mobikisi na bino. Bóyeba ete nakofuta bino mbano monene mpe nakosopela bino mapamboli oyo bókoki mpenza kososola te na ntango oyo. Bótikala sembo kino na suka, mpo ete na ntango moke makambo oyo ekosalema; ya solo, ngonga esili koleka, mpe butu esili kokwea likolo ya mabele.</p>
<div class="indent">
<p>Nazali Mokonzi wa Bakonzi mpe Nkolo wa Bankolo, mpe nkombo epesami na ngai likolo ya nkombo nyonso, mpo ete na nkombo ya Yesu Klisto, likolo mpe mabele nyonso egumbama.</p>
<p>Nazali Mokonzi ya Kimia, mpe libanda na ngai kimya ezali te.</p>
<p>Nazali ye oyo apesi bino kopema, mpo ete bópema na kati na ngai mpe bózwa ebombelo na ngolu na ngai.</p>
<p>Nazali ye oyo atambolaka na kati ya bitɛlɛmiselo ya miinda nsambo, oyo apesaka mitindo na baanzelu ya Tata na ngai, mpe biloko nyonso na likolo mpe na mabele ezali na mabɔkɔ na ngai, lokola Tata na ngai apesaki ngai yango na elonga na ngai likolo ya moto mabe kino banguna na ngai bákóma etɛlɛmelo ya makolo na ngai.</p>
<p>Nazali Nkolo na bino mpe mobikisi na bino, mpe nazali mobateli malamu oyo alatisi motole ya nkembo nyonso, mpe nasimbi bomoi ya seko na mabɔkɔ na ngai mpo na baoyo bakomikitisa mpe bakosenga.</p>
</div>
<p>Bóloba ete nazali Nkolo! Bóbanga te, bana na ngai bake, mpo ete ezali ntango ya suka mpe ebele ya bato bakobikisama uta na bolɔzi monene oyo ezali koya. Moto nyonso oyo akobelela nkombo ya Yesu Klisto akobikisama, mpe nakobikisa bango mpe nakofuta bango mbano mpo na bondimi na bango. Ya solo, nazali kotambola na kati na bino, mpe likambo nini monene Nkolo akani oyo ayebisi naino te basakoli na ye liboso ete esalema? Nazali koyebisa bino polele, bóyokamela mongongo na ngai, mpo ete ntango moke etikali liboso ete mongongo ya kelelo ya suka eyokana. Ata baanzelu batɛlɛmi babongi na likolo, bazali kozela kelelo ebeta! Lobiko na bino mobimba ezali na ekuke na bino, boye bóbanga te mpe bókangama na ngai, mpo ete bomoi na bino ebombami na kati na ngai mpe ezali pene na komonisama.</p>
</div>