<div id="tagwitness">Adansefoɔ Mmienu: <span>Asɔre No</span></div>
<div id="tagworks">Wɔ Osuboni Yohane Nnwuma Mu</div>
<div id="tagdate" class="created">Ɔbɛnem 07, 2024</div>
<h1 id="ph">Me Nsa a Mɛfrɛ Wo No Da So Te Sɛɛ Ara</h1>
<div id="prophecy"> 
<p>Awurade asɛm baa me so, na mede reto dwa a menkaakaa ho anaa menyii biribiara amfiri mu.</p>
<p>Hwɛ! Me nsa a mede frɛ wo no da so te sɛɛ ara! Mommra nyinaa, na obiara a ɔpɛ no mmra, ɛfiri sɛ me Awurade Yesu Kristo, meyɛ mo botan a ɛbɔ mo ho ban na meyɛ abantenten a ɛwɔ ahoɔden ma mo. Din foforɔ biara nni ɔsoro ase a wɔde ama nnipa a ɛsɛ sɛ wɔfa so nya nkwagyeɛ, gye me din, Yesu Kristo. Mene twea ɔboɔ titire a wɔpoo no no, na wɔsusu sɛ wɔanya fahodie. Wɔrennya fahodie wɔ baabiara gye me, Kristo Yesu mu nko ara. Adɛn nti na mopene ma apaafoɔ no di mo anim hwammɔ? Adɛn nti na mopene ma wɔn a wɔn ho nni mfasoɔ no sɛe mo firi adwene korɔ a ɛwɔ me mu no ho? Akwan pii kɔ ɔsɛeɛ mu. Nanso mene ɔkwan no, nokorɛ no, ne nkwa no, ɔkwan nokorɛ no a ɛde obi kɔ Agya no nkyɛn a ɛde nkwagyeɛ ne fahodie brɛ. Nkwagyeɛ, ɛfiri sɛ mede bɔnefakyɛ ma ɛnam me mogya a ɛgyeɛ no so, na fahodie, ɛfiri sɛ ɔba no bɛma mo adi fahodie ampa. </p>
<p>Adɛn nti na moabrɛ, me nkurɔfoɔ? Adɛn nti na mo koma tu? Mamma mo home anaa? Menni nneɛma nyinaa so nkonim, na manyɛ ɔkwan amma mo sɛ monni me nkonimdie akyi na moanya kyɛfa wɔ m'amanehunu mu anaa? Sɛ mopene me ho afɔrebɔ no so nko ara na mobɛtumi anya mo ho afiri ɔsɛeɛ a ɛda hɔ gye no mu. Me mogya no nko ara so na monam nya bɔnefakyɛ, na me nipadua a wɔbubuu mu no so na wɔnam nya ayaresa, na nipadua foforɔ na mede bɛma mo da no, mpo deɛ ɛbɛkɔ akɔma m'anokwafoɔ ne wɔn a mayi wɔn no. Na saa na mo Awurade ayɛ nhyehyɛɛ ama mo. Meyɛɛ ɔkwan wɔ baabi a ɔkwan nni: ɔkwan wɔ serɛ so a n'awieɛ yɛ mo animuonyam, sɛ mobɛgyae bɔne yɛ nko ara a.</p>
<p>Wiase yi asɛe, ne nimdeɛ asɛe, n'abɔdeɛ mu nyansapɛ yɛ nnaadaa, na nnaadaa fidie asɔ me nkurɔfoɔ, na ɛreyi wɔn afiri ɔkwan a mapaw ama wɔn no so. Mo nte aseɛ sɛ mafrɛ mo? Sɛ mayi mo? Mo nte aseɛ sɛ ɛsɛ sɛ mowu ma moankasa ho sɛdeɛ ɛbɛyɛ a mobɛnya nkwa wɔ me mu, sɛdeɛ mo nkwa ankasa ahunta wɔ me, Awurade nokwafoɔ no mu? Sɛ meyi me ho adi a, mo nso mobɛyi mo ho adi wɔ animuonyam mu; enti, momfa akoma korɔ nni m'akyi. Momfa adwene korɔ mmra me nkyɛn wɔ ahobrɛaseɛ gyidie mu. Ɛhwehwɛ gyidie a ɛte sɛ sawawa aba ketewa bi pɛ, na dua no bɛnyini asene wɔn nyinaa.</p>
<p>Amanamanmufoɔ berɛ no reyɛ aba n'awieɛ, nanso wɔbɛgye Yakob nkwa sɛdeɛ ɛteɛ mpo wɔ ogya mu. Ogya a ɛhye adeɛ nyinaa mu na wɔde bɛbu wiase yi atɛn. Nokorɛm, wɔabu wiase yi sodifoɔ no atɛn na ɔyɛ ɔtamfoɔ a wɔadi ne so nkonim. Wɔabu atɛn atia no, n'ahennie, n'akyidifoɔ, ne wiase a ɔbɔɔ mmɔden sɛ ɔbɛgye afiri m'Agya nsam no. Nokorɛm, ɔpɛ sɛ ɔwia mo agyapadeɛ, ɛfiri sɛ mayɛ ɔkwan ama mo sɛ mo ne me nnya kyɛfa wɔ m'ahennwa animuonyam mu sɛdeɛ me ne m'Agya nya kyɛfa wɔ n'ahennwa animuonyam mu no. Mekɔɔ sɛ merekɔsiesie baabi mama mo. Mo nte aseɛ sɛ adan pii wɔ m'Agya fie? Biribiara yɛ den ma me anaa? Me bɔhyɛ ahoroɔ adi mo huammɔ anaa? Anaa wɔadi mo anim hwammɔ afiri atirimpɔw korɔ a mede ama mo no ho? Adɛn nti na modaso paw mo ankasa akwan?</p>
<p>Monsakra, o, me mma! Monka mo bɔne nkyerɛ me ne mpo mo agyanom bɔne, na mɛtie mo wɔ berɛ a wɔahyɛ no mu. Mɛhyɛ mo animuonyam; mɛma mo nkwa foforɔ wɔ me mu. Mommra me nkyɛn na monnye ntadeɛ a ɛyɛ nwera pa! Mommra me nkyɛn na monnye din foforɔ a mede bɛma mo wɔ ɔboɔ a mayɛ ama mo so. Mommma obiara nnaadaa mo nnyi mo akatua no mfiri mo nsam. ɔsɛeɛ kɛseɛ ne amanehunu abɛn mo anomu. Wiase reyɛ sakra akɔ amumuyɔ a anohyetoɔ nni mu. Wɔbɛbue bun no, na wɔbɛda Satan ahennie mũ no nyinaa adi. Mɛwoso ɔsoro, mɛwoso ɛpo, owoso kɛseɛ bɛba asase so. ɔsɛeɛ ba no nam mo mu sɛ pataku wɔ odwan nwoma mu, ɔretwɛn sɛ n'ɔbonsam ahennie no bɛda adi pefee sɛdeɛ ɛbɛyɛ a wɔbɛda no adi wɔ ne berɛ mu. Monnni n'akyi!</p>
<p>Monnwane mmra me nkyɛn, me mma, ɛfiri sɛ abufuo kɛseɛ ne ɔsɛeɛ kɛseɛ bɛba mo man so, na ɛrenkyɛ na aman pii bɛwoso ahwe fam. O, sɛ anka mobɛdane aba me nkyɛn na moate mo mmerɛ yi ase a. ɔsɛeɛ a ɛreba no mu na ɔtorofoɔ no bɛfiri aba, berɛ a ɔde tɛkrɛma a ɛdi atorɔ bɛdaadaa nnipa pii na ɔbɛkyerɛ anwanwadeɛ atorɔ ne nsɛnkyerɛnneɛ a ɛdi atorɔ pii. Mpo seesei ara n'asraafodɔm anantene akɔ mo nkuro mu na wɔahyɛ mo mmɔnten so ma. Monnsuro wɔn. Wɔn mu binom bɛnya nkwagyeɛ. Wɔde ntɛtɛ no bɛto gya mu. Amɛkɛseɛ bɛba wiase yi so mpofirim. Mpofirim na wɔn mmusu bɛba wɔn so, na wɔrennwane. Ɛyɛ dɔnhwere a ɛtwa toɔ no. Monnyɛ ne nsa mu hyehyɛ no bi; momfiri ne mu, me nkurɔfoɔ, ɛfiri sɛ wɔabu oguamanfoɔ kɛseɛ no atɛn, na ne mmusu bɛba ne so dɔnhwere baako mu. Aguadifoɔ akɛseɛ a wɔdii ne ntafowayi ho dwa no bɛhwe ase akɔ ahokyere kɛseɛ mu, na ne hyeɛ wusiw no bɛyɛ deɛ obiara bɛhunu. Wiase aguadifoɔ bɛsu atwa ne mmusu ho adwo wɔ akyirikyiri.</p>
<p>Nanso mewɔ nhyehyɛɛ ma mo, me nkurɔfoɔ. Mo nkwa ahunta wɔ me mu. Ɛwom sɛ masɔ mo ahwɛ berɛ tiaa bi deɛ, nanso mate mo ho sɛ sika kɔkɔɔ wɔ ogya a ɛte ho mu. Momfiri ne mu! Monnyane nkɔ tenenee mu na monnyɛ bɔne. Monhwie mo ho agu wɔ me mogya a ɛpata no mu. Monsu na montwa adwo wɔ mo mmarato ho; momfa mo akoma nyinaa nsakra mfiri mo bɔne ho. Mene nea ɔsɔ nnipa akoma hwɛ; montumi nhunta biribiara mfiri me so. Mommra me nkyɛn a nnaadaa nni mu. Mommra me nkyɛn nokorɛ mu ne pefee, na me ne mo bɛdidi na mɛto pono ama mo wɔ me didipono ho. Ɛrenkyɛ na wɔbɛboaboa Ayeforɔ no ano, ntɛm a ɛsen sɛdeɛ mobɛdwene.</p>
<p>Sɛ wɔsoa m'Ayeforɔ no kɔ wiem a, wɔbɛyi nea ɔsi ano kwan no afiri hɔ, na wɔremfa biribiara a ɛyɛ bɔne nsie onipa ti kɛkɛ. Na wɔbɛdi wɔn akɔnnɔ bɔne ne amumuyɔ a ɛwɔ wɔn akoma mu no akyi pefee; enti, atemmuo kɛseɛ bɛba wɔn so, na wɔrennya ano aduro. Monnane mmra me, Yesu Kristo nkyɛn! Momfrɛ me din berɛ a wɔbɛtumi ahunu me yi! Mpo wɔ ɔsɛeɛ da kɛseɛ no mu no, me din de nkwagyeɛ bɛbrɛ wɔn a wɔbɛfrɛ no. Mommra me nkyɛn seesei na momfiri ne mu, ɛfiri sɛ berɛ no asa. ɔsoro asraafodɔm no asiesie wɔn ho, wɔretwɛn totorobɛnto no.</p>
<div class="indent">
<p>Mene twea ɔboɔ titire a wɔpoo no no, na wɔsusu sɛ wɔanya fahodie.</p>
<p>Mene ɔkwan no, nokorɛ no ne nkwa no: ɔkwan nokorɛ no a ɛde obi kɔ Agya no nkyɛn a ɛde nkwagyeɛ ne fahodie brɛ.</p>
<p>Mene nea ɔsɔ nnipa akoma hwɛ; montumi nhunta biribiara mfiri me so.</p>
</div>
<div class="bibleverse">
<p class="bvheader">Asomafoɔ Nnwuma 2:16-21</p>
<p>Na mmom deɛ Odiyifoɔ Yoel kaeɛ no ni;</p>
<p>Na ɛbɛba sɛ, nna a ɛdi akyire no mu no, (Onyankopɔn na ɔseɛ) mɛhwie me Honhom agu honam nyinaa so: na mo mmammarima ne mo mmammaa bɛhyɛ nkɔm, na mo mmeranteɛ bɛhunu anisoadehunu, na mo mpanimfoɔ bɛda nsoɛ:</p>
<p>Na nna no mu no, mɛhwie me Honhom agu m'asomfoɔ mmarima ne m'asomfoɔ mmaa so, na wɔbɛhyɛ nkɔm: Na mɛyɛ anwanwadeɛ wɔ ɔsoro atifi, ne nsɛnkyerɛnneɛ wɔ asase so ase: mogya, ne ogya, ne wusiw mununkum: Owia bɛdane sum, na ɔsrane adane mogya, ansa na Awurade da kɛseɛ a ɛda adi no bɛba. Na ɛbɛba sɛ, obiara a ɔbɛbɔ Awurade din afrɛ no no, wɔbɛgye no nkwa.</p>
</div>
</div>