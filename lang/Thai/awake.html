<div id="tagwitness">พยานคู่ <span>: คริสตจักร</span></div>
<div id="tagworks">ในงานของยอห์นผู้ให้บัพติศมา</div>
<div id="tagdate" class="created">2 มีนาคม 2024</div>
<h1 id="ph">ตื่นเถิด!</h1>
<div id="prophecy"> 
<p>ตื่นเถิด! ตื่นเถิด! ตื่นเถิด! ประชากรของเราเอ๋ย จงตื่นขึ้น เพราะเรา องค์พระเยซูคริสต์เจ้า กำลังเรียกประชากรของเรากลับมาหาเรา อย่าต่อต้านพระสุรเสียงขององค์พระผู้เป็นเจ้า เมื่อเราเรียกเจ้าและหยิบยื่นความเมตตา การอภัย และสันติสุขให้ ในโลกนี้ไม่มีสันติสุข แม้พวกเขาจะร้องว่ามีสันติสุขและความปลอดภัย ก็อย่าเชื่อพวกเขา ไม่มีสันติสุขใดนอกเหนือไปจากเรา พระเยซูคริสต์ ตื่นเถิด! จงปลุกพี่น้องของเจ้าให้ตื่น! คนมากมายจะล้มลงทางซ้ายและทางขวา แต่มันจะไม่มาใกล้เจ้า หากเจ้ายังคงสัตย์ซื่อต่อเสียงของเรา ซึ่งเป็นพระสุรเสียงขององค์พระผู้เป็นเจ้า</p>
<p>เจ้าสาวของเราจะถูกรับขึ้นไปยังห้องชั้นในแห่งสวรรค์ด้วยสันติสุขและความปลอดภัย เพราะพวกเขาได้ชำระเสื้อผ้าของตนในโลหิตของเรา โลหิตของพระเมษโปดก! บรรดาผู้ที่ปฏิเสธเราและนับว่าการสละพระชนม์ของพระเยซูคริสต์ ซึ่งเป็นการถวายบูชาปัสกาอันสมบูรณ์แบบเพื่อไถ่บาปของมวลมนุษย์ เป็นสิ่งไร้ค่า จะไม่มีสันติสุขเลย จงกลับใจและหันจากบาปของเจ้า เพราะนี่คือโมงสุดท้ายแล้ว อย่าปล่อยตัวให้กับการหาเหตุผลเข้าข้างตัวเองและความไม่เชื่ออีกต่อไป เพราะไม่มีมนุษย์คนใดสามารถยืนอยู่ต่อหน้าเรา พระเยซูคริสต์ได้ เว้นแต่พวกเขาจะได้ชำระเสื้อผ้าของตนในโลหิตของพระเมษโปดก และชำระตนเองให้บริสุทธิ์จากบาป</p>
<p>จงออกมาจากนางเถิด ประชากรของเราเอ๋ย เพราะหญิงแพศยาคนสำคัญนั้นจะถูกพิพากษาอย่างฉับพลันและไม่มีทางแก้ไข เวลาแห่งความทุกข์ยากของยาโคบใกล้จะมาถึงแล้ว และการพิพากษาอันยิ่งใหญ่กับภัยพิบัติจะมาสู่แผ่นดินโลก เจ้ามีทางรอดอยู่แค่ปลายลิ้น หากเจ้ายอมรับเรา พระเยซูชาวนาซาเร็ธ ว่าเป็นองค์พระผู้เป็นเจ้าของเจ้า และเชื่อว่าพระเจ้าได้ทรงชุบเราให้เป็นขึ้นมาจากความตาย บาปของเจ้ามีค่ามากสำหรับเจ้าถึงเพียงนั้นหรือ? ความสุขสำราญจากบาปสำคัญพอที่จะเสี่ยงกับความมืดมิดภายนอกชั่วนิรันดร์หรือ? เจ้าปรารถนาบึงไฟหรือ? จงร้องทูลต่อองค์พระผู้เป็นเจ้าขณะที่ยังจะพบพระองค์ได้ และจงร้องทูลต่อเราเมื่อเราจะยังได้ยินเจ้า เพราะโมงยามนั้นใกล้เข้ามาแล้ว เมื่อจะไม่มีผู้ใดทำงานได้อีก</p>
<p>แม้ว่าองค์พระผู้เป็นเจ้าจะส่งผู้เผยพระวจนะของพระองค์มาในช่วงเวลาแห่งความทุกข์ยากของยาโคบ แต่เจ้าจะยืนอยู่ที่ไหนเมื่อองค์พระผู้เป็นเจ้าทรงรับประชากรของพระองค์ขึ้นไป? ใครจะคอยดูแลเจ้าเมื่อคริสตจักรถูกนำออกไปจากท่ามกลางพวกเจ้า? จะเกิดการขาดแคลนพระคัมภีร์ในแผ่นดิน และเจ้าจะต้องแสวงหาพระคริสต์โดยการสู้ทนจนถึงลมหายใจสุดท้าย หากเจ้าได้รับพระพรมากพอที่จะไปถึงจุดนั้น จงกลับใจและหวนคืนสู่องค์พระผู้เป็นเจ้า! จงออกมาจากนางเถิด ประชากรของเราเอ๋ย และจงแยกตัวออกมา เรายืนเคาะอยู่ที่ประตู</p>
<p>จิตวิญญาณแห่งการเผยพระวจนะได้ลงมาเหนือประชากรของเราทั่วโลกแล้ว ดังที่เราได้สัญญาไว้ในพระคัมภีร์อันศักดิ์สิทธิ์</p>
<div class="bibleverse">
<p class="bvheader">กิจการ 2:16-21</p>
<p>แต่เหตุการณ์นี้เกิดขึ้นตามคำที่โยเอลผู้เผยพระวจนะกล่าวไว้ว่า</p>
<p>‘พระเจ้าตรัสว่า ในวาระสุดท้าย เราจะเทพระวิญญาณของเราบนมนุษย์ทั้งหมด บุตราบุตรีของท่านจะเผยพระวจนะ บรรดาคนหนุ่มของท่านจะเห็นนิมิต และบรรดาคนชราของท่านจะฝันเห็น</p>
<p>ในเวลานั้น เราจะเทพระวิญญาณของเราบนทาสทาสีของเรา และพวกเขาจะเผยพระวจนะ เราจะสำแดงการอัศจรรย์ในฟ้าเบื้องบน และหมายสำคัญที่แผ่นดินเบื้องล่าง เป็นเลือด ไฟ และกลุ่มควัน ดวงอาทิตย์จะมืดไป และดวงจันทร์จะกลายเป็นเลือด ก่อนถึงวันยิ่งใหญ่และสง่างามขององค์พระผู้เป็นเจ้า และจะเป็นเช่นนี้คือ ทุกคนที่ร้องขอในพระนามขององค์พระผู้เป็นเจ้าจะได้รับความรอด’</p>
</div>
</div>